+++
title = "०३ अद्वैतप्रकरणम्"

+++

<details open><summary>विश्वास-प्रस्तुतिः</summary>

उपासनाश्रितो धर्मो जाते ब्रह्मणि वर्तते ।  
प्रागुत्पत्तेरजं सर्वं तेनासौ कृपणः स्मृतः ॥ १ ॥
</details>
<details><summary>गौडपाद-कारिका</summary>

उपासनाश्रितो धर्मो जाते ब्रह्मणि वर्तते ।  
प्रागुत्पत्तेरजं सर्वं तेनासौ कृपणः स्मृतः ॥ १ ॥
</details>

ओङ्कारनिर्णये उक्तः प्रपञ्चोपशमः शिवोऽद्वैत आत्मेति प्रतिज्ञामात्रेण, [‘ज्ञाते द्वैतं न विद्यते’ (मा. का. १। १८)]- इति च। तत्र द्वैताभावस्तु वैतथ्यप्रकरणेन स्वप्नमायागन्धर्वनगरादिदृष्टान्तैर्दृश्यत्वाद्यन्तवत्त्वादिहेतुभिस्तर्केण च प्रतिपादितः। अद्वैतं किमागममात्रेण प्रतिपत्तव्यम् , आहोस्वित्तर्केणापीत्यत आह — शक्यते तर्केणापि ज्ञातुम् ; तत्कथमित्यद्वैतप्रकरणमारभ्यते। उपास्योपासनादिभेदजातं सर्वं वितथम् , केवलश्चात्मा अद्वयः परमार्थ इति स्थितमतीते प्रकरणे ; यतः उपासनाश्रितः उपासनामात्मनो मोक्षसाधनत्वेन गतः उपासकोऽहं ममोपास्यं ब्रह्म। तदुपासनं कृत्वा जाते ब्रह्मणीदानीं वर्तमानः अजं ब्रह्म शरीरपातादूर्ध्वं प्रतिपत्स्ये प्रागुत्पत्तेश्चाजमिदं सर्वमहं च। यदात्मकोऽहं प्रागुत्पत्तेरिदानीं जातो जाते ब्रह्मणि च वर्तमान उपासनया पुनस्तदेव प्रतिपत्स्ये इत्येवमुपासनाश्रितो धर्मः साधकः येनैवं क्षुद्रब्रह्मवित् , तेनासौ कारणेन कृपणो दीनोऽल्पकः स्मृतो नित्याजब्रह्मदर्शिभिर्महात्मभिरित्यभिप्रायः, [‘यद्वाचानभ्युदितं येन वागभ्युद्यते। तदेव ब्रह्म त्वं विद्धि नेदं यदिदमुपासते’ (के. उ. १। ५)]- इत्यादिश्रुतेस्तलवकाराणाम् ॥

<details open><summary>विश्वास-प्रस्तुतिः</summary>

अतो वक्ष्याम्यकार्पण्यमजाति समतां गतम् ।  
यथा न जायते किञ्चिज्जायमानं समन्ततः ॥ २ ॥
</details>
<details><summary>गौडपाद-कारिका</summary>

अतो वक्ष्याम्यकार्पण्यमजाति समतां गतम् ।  
यथा न जायते किञ्चिज्जायमानं समन्ततः ॥ २ ॥
</details>

सबाह्याभ्यन्तरमजमात्मानं प्रतिपत्तुमशक्नुवन् अविद्यया दीनमात्मानं मन्यमानः जातोऽहं जाते ब्रह्मणि वर्ते तदुपासनाश्रितः सन्ब्रह्म प्रतिपत्स्ये इत्येवं प्रतिपन्नः कृपणो भवति यस्मात् , अतो वक्ष्यामि अकार्पण्यम् अकृपणभावमजं ब्रह्म। तद्धि कार्पण्यास्पदम् , [‘यत्रान्योऽन्यत्पश्यत्यन्यच्छृणोत्यन्यद्विजानाति तदल्पम्’ (छा. उ. ७। २४। १)]- ‘मर्त्यं तत्’ [‘वाचारम्भणं विकारो नामधेयम्’ (छा. उ. ६। १। ४)]- इत्यादिश्रुतिभ्यः। तद्विपरीतं सबाह्याभ्यन्तरमजमकार्पण्यं भूमाख्यं ब्रह्म ; यत्प्राप्याविद्याकृतसर्वकार्पण्यनिवृत्तिः, तदकार्पण्यं वक्ष्यामीत्यर्थः। तत् अजाति अविद्यमाना जातिरस्य। समतां गतं सर्वसाम्यं गतम् ; कस्मात् ? अवयववैषम्याभावात्। यद्धि सावयवं वस्तु, तदवयववैषम्यं गच्छज्जायत इत्युच्यते ; इदं तु निरवयवत्वात्समतां गतमिति न कैश्चिदवयवैः स्फुटति ; अतः अजाति अकार्पण्यं समन्ततः समन्तात् , यथा न जायते किञ्चित् अल्पमपि न स्फुटति रज्जुसर्पवदविद्याकृतदृष्ट्या जायमानं येन प्रकारेण न जायते सर्वतः अजमेव ब्रह्म भवति, तथा तं प्रकारं शृण्वित्यर्थः ॥

<details open><summary>विश्वास-प्रस्तुतिः</summary>

आत्मा ह्याकाशवज्जीवैर्घटाकाशैरिवोदितः ।  
घटादिवच्च सङ्घातैर्जातावेतन्निदर्शनम् ॥ ३ ॥
</details>
<details><summary>गौडपाद-कारिका</summary>

आत्मा ह्याकाशवज्जीवैर्घटाकाशैरिवोदितः ।  
घटादिवच्च सङ्घातैर्जातावेतन्निदर्शनम् ॥ ३ ॥
</details>

अजाति ब्रह्माकार्पण्यं वक्ष्यामीति प्रतिज्ञातम् ; तत्सिद्ध्यर्थं हेतुं दृष्टान्तं च वक्ष्यामीत्याह — आत्मा परः हि यस्मात् आकाशवत् सूक्ष्मो निरवयवः सर्वगत आकाशवदुक्तः जीवैः क्षेत्रज्ञैः घटाकाशैरिव घटाकाशतुल्यैः उदितः उक्तः ; स एव आकाशसमः पर आत्मा। अथवा घटाकाशैर्यथा आकाश उदितः उत्पन्नः, तथा परो जीवात्मभिरुत्पन्नः ; जीवात्मनां परस्मादात्मन उत्पत्तिर्या श्रूयते वेदान्तेषु, सा महाकाशाद्घटाकाशोत्पत्तिसमा, न परमार्थत इत्यभिप्रायः। तस्मादेवाकाशाद्घटादयः सङ्घाता यथा उत्पद्यन्ते, एवमाकाशस्थानीयात्परमात्मनः पृथिव्यादिभूतसङ्घाता आध्यात्मिकाश्च कार्यकरणलक्षणा रज्जुसर्पवद्विकल्पिता जायन्ते ; अत उच्यते — घटादिवच्च सङ्घातैरुदित इति। यदा मन्दबुद्धिप्रतिपिपादयिषया श्रुत्या आत्मनो जातिरुच्यते जीवादीनाम् , तदा जातावुपगम्यमानायाम् एतत् निदर्शनं दृष्टान्तः यथोदिताकाशवदित्यादिः ॥

<details open><summary>विश्वास-प्रस्तुतिः</summary>

घटादिषु प्रलीनेषु घटाकाशादयो यथा ।  
आकाशे सम्प्रलीयन्ते तद्वज्जीवा इहात्मनि ॥ ४ ॥
</details>
<details><summary>गौडपाद-कारिका</summary>

घटादिषु प्रलीनेषु घटाकाशादयो यथा ।  
आकाशे सम्प्रलीयन्ते तद्वज्जीवा इहात्मनि ॥ ४ ॥
</details>

यथा घटाद्युत्पत्त्या घटाकाशाद्युत्पत्तिः, यथा च घटादिप्रलयेन घटाकाशादिप्रलयः, तद्वद्देहादिसङ्घातोत्पत्त्या जीवोत्पत्तिः तत्प्रलयेन च जीवानाम् इह आत्मनि प्रलयः, न स्वत इत्यर्थः ॥

<details open><summary>विश्वास-प्रस्तुतिः</summary>

यथैकस्मिन्घटाकाशे रजोधूमादिभिर्युते ।  
न सर्वे सम्प्रयुज्यन्ते तद्वज्जीवाः सुखादिभिः ॥ ५ ॥
</details>
<details><summary>गौडपाद-कारिका</summary>

यथैकस्मिन्घटाकाशे रजोधूमादिभिर्युते ।  
न सर्वे सम्प्रयुज्यन्ते तद्वज्जीवाः सुखादिभिः ॥ ५ ॥
</details>

सर्वदेहेष्वात्मैकत्वे एकस्मिन् जननमरणसुखदुःखादिमत्यात्मनि सर्वात्मनां तत्सम्बन्धः क्रियाफलसाङ्कर्यं च स्यादिति ये त्वाहुर्द्वैतिनः, तान्प्रतीदमुच्यते — यथा एकस्मिन् घटाकाशे रजोधूमादिभिः युते संयुक्ते, न सर्वे घटाकाशादयः तद्रजोधूमादिभिः संयुज्यन्ते, तद्वत् जीवाः सुखादिभिः। ननु, एक एवात्मा ; बाढम् ; ननु न श्रुतं त्वया आकाशवत्सर्वसङ्घातेष्वेक एवात्मेति ? यद्येक एवात्मा, तर्हि सर्वत्र सुखी दुःखी च स्यात् ; न चेदं साङ्ख्यस्य चोद्यं सम्भवति ; न हि साङ्ख्य आत्मनः सुखदुःखादिमत्त्वमिच्छति, बुद्धिसमवायाभ्युपगमात्सुखदुःखादीनाम् ; न चोपलब्धिस्वरूपस्यात्मनो भेदकल्पनायां प्रमाणमस्ति। भेदाभावे प्रधानस्य पारार्थ्यानुपपत्तिरिति चेत् , न ; प्रधानकृतस्यार्थस्यात्मन्यसमवायात् ; यदि हि प्रधानकृतो बन्धो मोक्षो वा अर्थः पुरुषेषु भेदेन समवैति, ततः प्रधानस्य पारार्थ्यमात्मैकत्वे नोपपद्यत इति युक्ता पुरुषभेदकल्पना ; न च साङ्ख्यैर्बन्धो मोक्षो वार्थः पुरुषसमवेतोऽभ्युपगम्यते, निर्विशेषाश्च चेतनमात्रा आत्मानोऽभ्युपगम्यन्ते ; अतः पुरुषसत्तामात्रप्रयुक्तमेव प्रधानस्य पारार्थ्यं सिद्धम् , न तु पुरुषभेदप्रयुक्तमिति ; अतः पुरुषभेदकल्पनायां न प्रधानस्य पारार्थ्यं हेतुः ; न चान्यत्पुरुषभेदकल्पनायां प्रमाणमस्ति साङ्‍ख्यानाम्। परसत्तामात्रमेव चैतन्निमित्तीकृत्य स्वयं बध्यते मुच्यते च प्रधानम् ; परश्चोपलब्धिमात्रसत्तास्वरूपेण प्रधानप्रवृत्तौ हेतुः, न केनचिद्विशेषेणेति, केवलमूढतयैव पुरुषभेदकल्पना वेदार्थपरित्यागश्च। ये त्वाहुर्वैशेषिकादयः इच्छादय आत्मसमवायिन इति ; तदप्यसत् , स्मृतिहेतूनां संस्काराणामप्रदेशवत्यात्मन्यसमवायात् , आत्ममनःसंयोगाच्च स्मृत्युत्पत्तेः स्मृतिनियमानुपपत्तिः, युगपद्वा सर्वस्मृत्युत्पत्तिप्रसङ्गः। न च भिन्नजातीयानां स्पर्शादिहीनानामात्मनां मनआदिभिः सम्बन्धो युक्तः। न च द्रव्याद्रूपादयो गुणाः कर्मसामान्यविशेषसमवाया वा भिन्नाः सन्ति। परेषां यदि ह्यत्यन्तभिन्ना एव द्रव्यात्स्युः इच्छादयश्चात्मनः, तथा सति द्रव्येण तेषां सम्बन्धानुपपत्तिः। अयुतसिद्धानां समवायलक्षणः सम्बन्धो न विरुध्यत इति चेत् , न ; इच्छादिभ्योऽनित्येभ्य आत्मनो नित्यस्य पूर्वसिद्धत्वान्नायुतसिद्धत्वोपपत्तिः। आत्मना अयुतसिद्धत्वे च इच्छादीनामात्मगतमहत्त्ववन्नित्यत्वप्रसङ्गः। स चानिष्टः, आत्मनोऽनिर्मोक्षप्रसङ्गात्। समवायस्य च द्रव्यादन्यत्वे सति द्रव्येण सम्बन्धान्तरं वाच्यम् , यथा द्रव्यगुणयोः। समवायो नित्यसम्बन्ध एवेति न वाच्यमिति चेत् , तथा सति समवायसम्बन्धवतां नित्यसम्बन्धप्रसङ्गात्पृथक्त्वानुपपत्तिः। अत्यन्तपृथक्त्वे च द्रव्यादीनां स्पर्शवदस्पर्शद्रव्ययोरिव षष्ठ्यर्थानुपपत्तिः। इच्छाद्युपजनापायवद्गुणवत्त्वे च आत्मनोऽनित्यत्वप्रसङ्गः। देहफलादिवत्सावयवत्वं विक्रियावत्त्वं च देहादिवदेवेति दोषावपरिहार्यौ। यथा त्वाकाशस्य अविद्याध्यारोपितघटाद्युपाधिकृतरजोधूममलवत्त्वादिदोषवत्त्वम् , तथा आत्मनः अविद्याध्यारोपितबुद्ध्याद्युपाधिकृतसुखदुःखादिदोषवत्त्वे बन्धमोक्षादयो व्यावहारिका न विरुध्यन्ते ; सर्ववादिभिरविद्याकृतव्यवहाराभ्युपगमात् परमार्थानभ्युपगमाच्च। तस्मादात्मभेदपरिकल्पना वृथैव तार्किकैः क्रियत इति ॥

<details open><summary>विश्वास-प्रस्तुतिः</summary>

रूपकार्यसमाख्याश्च भिद्यन्ते तत्र तत्र वै ।  
आकाशस्य न भेदोऽस्ति तद्वज्जीवेषु निर्णयः ॥ ६ ॥
</details>
<details><summary>गौडपाद-कारिका</summary>

रूपकार्यसमाख्याश्च भिद्यन्ते तत्र तत्र वै ।  
आकाशस्य न भेदोऽस्ति तद्वज्जीवेषु निर्णयः ॥ ६ ॥
</details>

कथं पुनरात्मभेदनिमित्त इव व्यवहार एकस्मिन्नात्मन्यविद्याकृत उपपद्यत इति, उच्यते। यथा इहाकाशे एकस्मिन्घटकरकापवरकाद्याकाशानामल्पत्वमहत्त्वादिरूपाणि भिद्यन्ते, तथा कार्यमुदकाहरणधारणशयनादि, समाख्याश्च घटाकाशः करकाकाश इत्याद्याः तत्कृताश्च भिन्ना दृश्यन्ते, तत्र तत्र वै व्यवहारविषये इत्यर्थः। सर्वोऽयमाकाशे रूपादिभेदकृतो व्यवहारः अपरमार्थ एव। परमार्थतस्त्वाकाशस्य न भेदोऽस्ति। न चाकाशभेदनिमित्तो व्यवहारोऽस्ति अन्तरेण परोपाधिकृतं द्वारम्। यथैतत् , तद्वद्देहोपाधिभेदकृतेषु जीवेषु घटाकाशस्थानीयेष्वात्मसु निरूपणात्कृतः बुद्धिमद्भिः निर्णयः निश्चय इत्यर्थः ॥

<details open><summary>विश्वास-प्रस्तुतिः</summary>

नाकाशस्य घटाकाशो विकारावयवौ यथा ।  
नैवात्मनः सदा जीवो विकारावयवौ तथा ॥ ७ ॥
</details>
<details><summary>गौडपाद-कारिका</summary>

नाकाशस्य घटाकाशो विकारावयवौ यथा ।  
नैवात्मनः सदा जीवो विकारावयवौ तथा ॥ ७ ॥
</details>

ननु तत्र परमार्थकृत एव घटाकाशादिषु रूपकार्यादिभेदव्यवहार इति ; नैतदस्ति, यस्मात्परमार्थाकाशस्य घटाकाशो न विकारः, यथा सुवर्णस्य रुचकादिः, यथा वा अपां फेनबुद्बुदहिमादिः ; नाप्यवयवः, यथा वृक्षस्य शाखादिः। न तथा आकाशस्य घटाकाशो विकारावयवौ यथा, तथा नैवात्मनः परस्य परमार्थसतो महाकाशस्थानीयस्य घटाकाशस्थानीयो जीवः सदा सर्वदा यथोक्तदृष्टान्तवन्न विकारः, नाप्यवयवः। अत आत्मभेदकृतो व्यवहारो मृषैवेत्यर्थः ॥

<details open><summary>विश्वास-प्रस्तुतिः</summary>

यथा भवति बालानां गगनं मलिनं मलैः ।  
तथा भवत्यबुद्धानामात्मापि मलिनो मलैः ॥ ८ ॥
</details>
<details><summary>गौडपाद-कारिका</summary>

यथा भवति बालानां गगनं मलिनं मलैः ।  
तथा भवत्यबुद्धानामात्मापि मलिनो मलैः ॥ ८ ॥
</details>

यस्माद्यथा घटाकाशादिभेदबुद्धिनिबन्धनो रूपकार्यादिभेदव्यवहारः, तथा देहोपाधिजीवभेदकृतो जन्ममरणादिव्यवहारः, तस्मात्तत्कृतमेव क्लेशकर्मफलमलवत्त्वमात्मनः, न परमार्थत इत्येतमर्थं दृष्टान्तेन प्रतिपिपादयिषन्नाह — यथा भवति लोके बालानाम् अविवेकिनां गगनम् आकाशं घनरजोधूमादिमलैः मलिनं मलवत् , न गगनयाथात्म्यविवेकवताम् , तथा भवति आत्मा परोऽपि — यो विज्ञाता प्रत्यक् — क्लेशकर्मफलमलैर्मलिनः अबुद्धानां प्रत्यगात्मविवेकरहितानाम् , नात्मविवेकवताम्। न ह्यूषरदेशः तृड्वत्प्राण्यध्यारोपितोदकफेनतरङ्गादिमान् , तथा नात्मा अबुधारोपितक्लेशादिमलैः मलिनो भवतीत्यर्थः ॥

<details open><summary>विश्वास-प्रस्तुतिः</summary>

मरणे सम्भवे चैव गत्यागमनयोरपि ।  
स्थितौ सर्वशरीरेषु चाकाशेनाविलक्षणः ॥ ९ ॥
</details>
<details><summary>गौडपाद-कारिका</summary>

मरणे सम्भवे चैव गत्यागमनयोरपि ।  
स्थितौ सर्वशरीरेषु चाकाशेनाविलक्षणः ॥ ९ ॥
</details>

पुनरप्युक्तमेवार्थं प्रपञ्चयति — घटाकाशजन्मनाशगमनागमनस्थितिवत्सर्वशरीरेष्वात्मनो जन्ममरणादिराकाशेनाविलक्षणः प्रत्येतव्य इत्यर्थः ॥

<details open><summary>विश्वास-प्रस्तुतिः</summary>

सङ्घाताः स्वप्नवत्सर्व आत्ममायाविसर्जिताः ।  
आधिक्ये सर्वसाम्ये वा नोपपत्तिर्हि विद्यते ॥ १० ॥
</details>
<details><summary>गौडपाद-कारिका</summary>

सङ्घाताः स्वप्नवत्सर्व आत्ममायाविसर्जिताः ।  
आधिक्ये सर्वसाम्ये वा नोपपत्तिर्हि विद्यते ॥ १० ॥
</details>

घटादिस्थानीयास्तु देहादिसङ्घाताः स्वप्नदृश्यदेहादिवन्मायाविकृतदेहादिवच्च आत्ममायाविसर्जिताः, आत्मनो माया अविद्या, तया प्रत्युपस्थापिताः, न परमार्थतः सन्तीत्यर्थः। यदि आधिक्यमधिकभावः तिर्यग्देहाद्यपेक्षया देवादिकार्यकरणसङ्घातानाम् , यदि वा सर्वेषां समतैव, तेषां न ह्युपपत्तिसम्भवः, सम्भवप्रतिपादको हेतुः न विद्यते नास्ति ; हि यस्मात् , तस्मादविद्याकृता एव, न परमार्थतः सन्तीत्यर्थः ॥

<details open><summary>विश्वास-प्रस्तुतिः</summary>

रसादयो हि ये कोशा व्याख्यातास्तैत्तिरीयके ।  
तेषामात्मा परो जीवः खं यथा सम्प्रकाशितः ॥ ११ ॥
</details>
<details><summary>गौडपाद-कारिका</summary>

रसादयो हि ये कोशा व्याख्यातास्तैत्तिरीयके ।  
तेषामात्मा परो जीवः खं यथा सम्प्रकाशितः ॥ ११ ॥
</details>

उत्पत्त्यादिवर्जितस्याद्वयस्यास्यात्मतत्त्वस्य श्रुतिप्रमाणकत्वप्रदर्शनार्थं वाक्यान्युपन्यस्यन्ते — रसादयः अन्नरसमयः प्राणमय इत्येवमादयः कोशा इव कोशाः अस्यादेः, उत्तरोत्तरापेक्षया बहिर्भावात्पूर्वपूर्वस्य व्याख्याताः विस्पष्टमाख्याताः तैत्तिरीयके तैत्तिरीयकशाखोपनिषद्वल्ल्याम् , तेषां कोशानामात्मा येनात्मना पञ्चापि कोशा आत्मवन्तोऽन्तरतमेन। स हि सर्वेषां जीवननिमित्तत्वाज्जीवः। कोऽसावित्याह — पर एवात्मा यः पूर्वम् [‘सत्यं ज्ञानमनन्तं ब्रह्म’ (तै. उ. २। १। १)]- इति प्रकृतः ; यस्मादात्मनः स्वप्नमायादिवदाकाशादिक्रमेण रसादयः कोशलक्षणाः सङ्घाता आत्ममायाविसर्जिता इत्युक्तम्। स आत्मा अस्माभिः यथा खं तथेति सम्प्रकाशितः, [‘आत्मा ह्याकाशवत्’ (मा. का. ३। ३)]- इत्यादिश्लोकैः। न तार्किकपरिकल्पितात्मवत्पुरुषबुद्धिप्रमाणगम्य इत्यभिप्रायः ॥

<details open><summary>विश्वास-प्रस्तुतिः</summary>

द्वयोर्द्वयोर्मधुज्ञाने परं ब्रह्म प्रकाशितम् ।  
पृथिव्यामुदरे चैव यथाकाशः प्रकाशितः ॥ १२ ॥
</details>
<details><summary>गौडपाद-कारिका</summary>

द्वयोर्द्वयोर्मधुज्ञाने परं ब्रह्म प्रकाशितम् ।  
पृथिव्यामुदरे चैव यथाकाशः प्रकाशितः ॥ १२ ॥
</details>

किञ्च, अधिदैवतमध्यात्मं च तेजोमयोऽमृतमयः पुरुषः पृथिव्याद्यन्तर्गतो यो विज्ञाता पर एवात्मा ब्रह्म सर्वमिति द्वयोर्द्वयोः आ द्वैतक्षयात् परं ब्रह्म प्रकाशितम् ; क्वेत्याह — ब्रह्मविद्याख्यं मधु अमृतम् , अमृतत्वं मोदनहेतुत्वात् , तद्विज्ञायते यस्मिन्निति मधुज्ञानं मधुब्राह्मणम् , तस्मिन्नित्यर्थः। किमिवेत्याह — पृथिव्याम् उदरे चैव यथा एक आकाशः अनुमानेन प्रकाशितः लोके, तद्वदित्यर्थः ॥

<details open><summary>विश्वास-प्रस्तुतिः</summary>

जीवात्मनोरनन्यत्वमभेदेन प्रशस्यते ।  
नानात्वं निन्द्यते यच्च तदेवं हि समञ्जसम् ॥ १३ ॥
</details>
<details><summary>गौडपाद-कारिका</summary>

जीवात्मनोरनन्यत्वमभेदेन प्रशस्यते ।  
नानात्वं निन्द्यते यच्च तदेवं हि समञ्जसम् ॥ १३ ॥
</details>

यद्युक्तितः श्रुतितश्च निर्धारितं जीवस्य परस्य चात्मनोऽनन्यत्वम् अभेदेन प्रशस्यते स्तूयते शास्त्रेण व्यासादिभिश्च, यच्च सर्वप्राणिसाधारणं स्वाभाविकं शास्त्रबहिर्मुखैः कुतार्किकैर्विरचितं नानात्वदर्शनं निन्द्यते, [‘न तु तद्द्वितीयमस्ति’ (बृ. उ. ४। ३। २३)]- [‘द्वितीयाद्वै भयं भवति’ (बृ. उ. १। ४। २)]- [‘उदरमन्तरं कुरुते, अथ तस्य भयं भवति’ (तै. उ. २। ७। १)]- [‘इदं सर्वं यदयमात्मा’ (बृ. उ. २। ४। ६)]- [‘मृत्योः स मृत्युमाप्नोति य इह नानेव पश्यति’ (क. उ. २। ४। १०)]- इत्येवमादिवाक्यैरन्यैश्च ब्रह्मविद्भिः यच्चैतत् , तदेवं हि समञ्जसम् ऋज्ववबोधं न्याय्यमित्यर्थः। यास्तु तार्किकपरिकल्पिताः कुदृष्टयः, ताः अनृज्व्यो निरूप्यमाणा न घटनां प्राञ्चन्तीत्यभिप्रायः ॥

<details open><summary>विश्वास-प्रस्तुतिः</summary>

जीवात्मनोः पृथक्त्वं यत्प्रागुत्पत्तेः प्रकीर्तितम् ।  
भविष्यद्वृत्त्या गौणं तन्मुख्यत्वं हि न युज्यते ॥ १४ ॥
</details>
<details><summary>गौडपाद-कारिका</summary>

जीवात्मनोः पृथक्त्वं यत्प्रागुत्पत्तेः प्रकीर्तितम् ।  
भविष्यद्वृत्त्या गौणं तन्मुख्यत्वं हि न युज्यते ॥ १४ ॥
</details>

ननु श्रुत्यापि जीवपरमात्मनोः पृथक्त्वं यत् प्रागुत्पत्तेः उत्पत्त्यर्थोपनिषद्वाक्येभ्यः पूर्वं प्रकीर्तितं कर्मकाण्डे अनेकशः कामभेदतः इदङ्कामः अदःकाम इति, परश्च ‘स दाधार पृथिवीं द्याम्’ (ऋ. १०। १२१। १) इत्यादिमन्त्रवर्णैः ; तत्र कथं कर्मज्ञानकाण्डवाक्यविरोधे ज्ञानकाण्डवाक्यार्थस्यैवैकत्वस्य सामञ्जस्यमवधार्यत इति। अत्रोच्यते — [‘यतो वा इमानि भूतानि जायन्ते’ (तै. उ. ३। १। १)]- [‘यथाग्नेः क्षुद्रा विस्फुलिङ्गाः’ (बृ. उ. २। १। २०)]- [‘तस्माद्वा एतस्मादात्मन आकाशः सम्भूतः’ (तै. उ. २। १। १)]- [‘तदैक्षत तत्तेजोऽसृजत’ (छा. उ. ६। २। ३)]- इत्याद्युत्पत्त्यर्थोपनिषद्वाक्येभ्यः प्राक्पृथक्त्वं कर्मकाण्डे प्रकीर्तितं यत् , तन्न परमार्थतः। किं तर्हि ? गौणम् ; महाकाशघटाकाशादिभेदवत् , यथा ओदनं पचतीति भविष्यद्वृत्त्या, तद्वत्। न हि भेदवाक्यानां कदाचिदपि मुख्यभेदार्थकत्वमुपपद्यते, स्वाभाविकाविद्यावत्प्राणिभेददृष्ट्यनुवादित्वादात्मभेदवाक्यानाम्। इह च उपनिषत्सु उत्पत्तिप्रलयादिवाक्यैर्जीवपरात्मनोरेकत्वमेव प्रतिपिपादयिषितम् [‘तत्त्वमसि’ (छा. उ. ६। ८। ७)]- [‘अन्योऽसावन्योऽहमस्मीति न स वेद’ (बृ. उ. १। ४। १०)]- इत्यादिभिः ; अत उपनिषत्स्वेकत्वं श्रुत्या प्रतिपिपादयिषितं भविष्यतीति भाविनीमिव वृत्तिमाश्रित्य लोके भेददृष्ट्यनुवादो गौण एवेत्यभिप्रायः। अथवा, [‘तदैक्षत. . . तत्तेजोऽसृजत’ (छा. उ. ६। २। ३)]- इत्याद्युत्पत्तेः प्राक् [‘एकमेवाद्वितीयम्’ (छा. उ. ६। २। २)]- इत्येकत्वं प्रकीर्तितम् ; तदेव च [‘तत्सत्यं स आत्मा, तत्त्वमसि’ (छा. उ. ६। ८। ७)]- इत्येकत्वं भविष्यतीति तां भविष्यद्वृत्तिमपेक्ष्य यज्जीवात्मनोः पृथक्त्वं यत्र क्वचिद्वाक्ये गम्यमानम् , तद्गौणम् ; यथा ओदनं पचतीति, तद्वत् ॥

<details open><summary>विश्वास-प्रस्तुतिः</summary>

मृल्लोहविस्फुलिङ्गाद्यैः सृष्टिर्या चोदितान्यथा ।  
उपायः सोऽवताराय नास्ति भेदः कथञ्चन ॥ १५ ॥
</details>
<details><summary>गौडपाद-कारिका</summary>

मृल्लोहविस्फुलिङ्गाद्यैः सृष्टिर्या चोदितान्यथा ।  
उपायः सोऽवताराय नास्ति भेदः कथञ्चन ॥ १५ ॥
</details>

ननु यद्युत्पत्तेः प्रागजं सर्वमेकमेवाद्वितीयम् , तथापि उत्पत्तेरूर्ध्वं जातमिदं सर्वं जीवाश्च भिन्ना इति। मैवम् , अन्यार्थत्वादुत्पत्तिश्रुतीनाम्। पूर्वमपि परिहृत एवायं दोषः — स्वप्नवदात्ममायाविसर्जिताः सङ्घाताः, घटाकाशोत्पत्तिभेदादिवज्जीवानामुत्पत्तिभेदादिरिति। इत एव उत्पत्तिभेदादिश्रुतिभ्य आकृष्य इह पुनरुत्पत्तिश्रुतीनामैदम्पर्यप्रतिपिपादयिषयोपन्यासः मृल्लोहविस्फुलिङ्गादिदृष्टान्तोपन्यासैः सृष्टिः या च उदिता प्रकाशिता कल्पिता अन्यथान्यथा च, स सर्वः सृष्टिप्रकारो जीवपरमात्मैकत्वबुद्ध्यवतारायोपायोऽस्माकम् , यथा प्राणसंवादे वागाद्यासुरपाप्मवेधाद्याख्यायिका कल्पिता प्राणवैशिष्ट्यबोधावताराय ; तदप्यसिद्धमिति चेत् ; न, शाखाभेदेष्वन्यथान्यथा च प्राणादिसंवादश्रवणात्। यदि हि वादः परमार्थ एवाभूत् , एकरूप एव संवादः सर्वशाखास्वश्रोष्यत, विरुद्धानेकप्रकारेण नाश्रोष्यत ; श्रूयते तु ; तस्मान्न तादर्थ्यं संवादश्रुतीनाम्। तथोत्पत्तिवाक्यानि प्रत्येतव्यानि। कल्पसर्गभेदात्संवादश्रुतीनामुत्पत्तिश्रुतीनां च प्रतिसर्गमन्यथात्वमिति चेत् ; न, निष्प्रयोजनत्वाद्यथोक्तबुद्ध्यवतारप्रयोजनव्यतिरेकेण। न ह्यन्यप्रयोजनवत्त्वं संवादोत्पत्तिश्रुतीनां शक्यं कल्पयितुम्। तथात्वप्रत्तिपत्तये ध्यानार्थमिति चेत् ; न, कलहोत्पत्तिप्रलयानां प्रतिपत्तेरनिष्टत्वात्। तस्मादुत्पत्त्यादिश्रुतय आत्मैकत्वबुद्ध्यवतारायैव, नान्यार्थाः कल्पयितुं युक्ताः। अतो नास्त्युत्पत्त्यादिकृतो भेदः कथञ्चन ॥

<details open><summary>विश्वास-प्रस्तुतिः</summary>

आश्रमास्त्रिविधा हीनमध्यमोत्कृष्टदृष्टयः ।  
उपासनोपदिष्टेयं तदर्थमनुकम्पया ॥ १६ ॥
</details>
<details><summary>गौडपाद-कारिका</summary>

आश्रमास्त्रिविधा हीनमध्यमोत्कृष्टदृष्टयः ।  
उपासनोपदिष्टेयं तदर्थमनुकम्पया ॥ १६ ॥
</details>

यदि हि पर एवात्मा नित्यशुद्धबुद्धमुक्तस्वभाव एकः परमार्थतः सन् [‘एकमेवाद्वितीयम्’ (छा. उ. ६। २। २)]- इत्यादिश्रुतिभ्यः, असदन्यत् , किमर्थेयमुपासनोपदिष्टा [‘आत्मा वा अरे द्रष्टव्यः’ (बृ. उ. २। ४। ५)]- [‘य आत्मापहतपाप्मा’ (छा. उ. ८। ७। १)]- [‘स क्रतुं कुर्वीत’ (छा. उ. ३। १४। १)]- [‘आत्मेत्येवोपासीत’ (बृ. उ. १। ४। ७)]- इत्यादिश्रुतिभ्यः, कर्माणि चाग्निहोत्रादीनि ? शृणु तत्र कारणम् — आश्रमाः आश्रमिणोऽधिकृताः, वर्णिनश्च मार्गगाः, आश्रमशब्दस्य प्रदर्शनार्थत्वात् , त्रिविधाः। कथम् ? हीनमध्यमोत्कृष्टदृष्टयः हीना निकृष्टा मध्यमा उत्कृष्टा च दृष्टिः दर्शनसामर्थ्यं येषां ते, मन्दमध्यमोत्तमबुद्धिसामर्थ्योपेता इत्यर्थः। उपासना उपदिष्टा इयं तदर्थं मन्दमध्यमदृष्ट्याश्रमाद्यर्थं कर्माणि च। न चात्मैक एवाद्वितीय इति निश्चितोत्तमदृष्ट्यर्थम्। दयालुना देवेनानुकम्पया सन्मार्गगाः सन्तः कथमिमामुत्तमामेकत्वदृष्टिं प्राप्नुयुरिति, [‘यन्मनसा न मनुते येनाहुर्मनो मतम्। तदेव ब्रह्म त्वं विद्धि नेदं यदिदमुपासते’ (के. उ. १। ५)]- [‘तत्त्वमसि’ (छा. उ. ६। ८। ७)]- [‘आत्मैवेदं सर्वम्’ (छा. उ. ७। २५। २)]- इत्यादिश्रुतिभ्यः ॥

<details open><summary>विश्वास-प्रस्तुतिः</summary>

स्वसिद्धान्तव्यवस्थासु द्वैतिनो निश्चिता दृढम् ।  
परस्परं विरुध्यन्ते तैरयं न विरुध्यते ॥ १७ ॥
</details>
<details><summary>गौडपाद-कारिका</summary>

स्वसिद्धान्तव्यवस्थासु द्वैतिनो निश्चिता दृढम् ।  
परस्परं विरुध्यन्ते तैरयं न विरुध्यते ॥ १७ ॥
</details>

शास्त्रोपपत्तिभ्यामवधारितत्वादद्वयात्मदर्शनं सम्यग्दर्शनम् , तद्बाह्यत्वान्मिथ्यादर्शनमन्यत्। इतश्च मिथ्यादर्शनं द्वैतिनां रागद्वेषादिदोषास्पदत्वात्। कथम् ? स्वसिद्धान्तव्यवस्थासु स्वसिद्धान्तरचनानियमेषु कपिलकणादबुद्धार्हतादिदृष्ट्यनुसारिणो द्वैतिनो निश्चिताः, एवमेवैष परमार्थो नान्यथेति, तत्र तत्रानुरक्ताः प्रतिपक्षं चात्मनः पश्यन्तस्तं द्विषन्त इत्येवं रागद्वेषोपेताः स्वसिद्धान्तदर्शननिमित्तमेव परस्परम् अन्योन्यं विरुध्यन्ते। तैरन्योन्यविरोधिभिरस्मदीयोऽयं वैदिकः सर्वानन्यत्वादात्मैकत्वदर्शनपक्षो न विरुध्यते, यथा स्वहस्तपादादिभिः। एवं रागद्वेषादिदोषानास्पदत्वादात्मैकत्वबुद्धिरेव सम्यग्दर्शनमित्यभिप्रायः ॥

<details open><summary>विश्वास-प्रस्तुतिः</summary>

अद्वैतं परमार्थो हि द्वैतं तद्भेद उच्यते ।  
तेषामुभयथा द्वैतं तेनायं न विरुध्यते ॥ १८ ॥
</details>
<details><summary>गौडपाद-कारिका</summary>

अद्वैतं परमार्थो हि द्वैतं तद्भेद उच्यते ।  
तेषामुभयथा द्वैतं तेनायं न विरुध्यते ॥ १८ ॥
</details>

केन हेतुना तैर्न विरुध्यत इत्युच्यते — अद्वैतं परमार्थः, हि यस्मात् द्वैतं नानात्वं तस्याद्वैतस्य भेदः तद्भेदः, तस्य कार्यमित्यर्थः, [‘एकमेवाद्वितीयम्’ (छा. उ. ६। २। १)]- [‘तत्तेजोऽसृजत’ (छा. उ. ६। २। ३)]- इति श्रुतेः ; उपपत्तेश्च, स्वचित्तस्पन्दनाभावे समाधौ मूर्छायां सुषुप्तौ वा अभावात्। अतः तद्भेद उच्यते द्वैतम्। द्वैतिनां तु तेषां परमार्थतोऽपरमार्थतश्च उभयथापि द्वैतमेव ; यदि च तेषां भ्रान्तानां द्वैतदृष्टिः अस्माकमद्वैतदृष्टिरभ्रान्तानाम् , तेनायं हेतुना अस्मत्पक्षो न विरुध्यते तैः, [‘इन्द्रो मायाभिः’ (बृ. उ. २। ५। १९)]- [‘न तु तद्द्वितीयमस्ति’ (बृ. उ. ४। ३। २३)]- इति श्रुतेः। यथा मत्तगजारूढः उन्मत्तं भूमिष्ठम् ‘प्रतिगजारूढोऽहं गजं वाहय मां प्रति’ इति ब्रुवाणमपि तं प्रति न वाहयत्यविरोधबुद्ध्या, तद्वत्। ततः परमार्थतो ब्रह्मविदात्मैव द्वैतिनाम्। तेनायं हेतुना अस्मत्पक्षो न विरुध्यते तैः ॥

<details open><summary>विश्वास-प्रस्तुतिः</summary>

मायया भिद्यते ह्येतन्नान्यथाजं कथञ्चन ।  
तत्त्वतो भिद्यमाने हि मर्त्यताममृतं व्रजेत् ॥ १९ ॥
</details>
<details><summary>गौडपाद-कारिका</summary>

मायया भिद्यते ह्येतन्नान्यथाजं कथञ्चन ।  
तत्त्वतो भिद्यमाने हि मर्त्यताममृतं व्रजेत् ॥ १९ ॥
</details>

द्वैतमद्वैतभेद इत्युक्ते द्वैतमप्यद्वैतवत्परमार्थसदिति स्यात्कस्यचिदाशङ्केत्यत आह — यत्परमार्थसदद्वैतम् , मायया भिद्यते ह्येतत् तैमिरिकानेकचन्द्रवत् रज्जुः सर्पधारादिभिर्भेदैरिव ; न परमार्थतः, निरवयवत्वादात्मनः। सावयवं ह्यवयवान्यथात्वेन भिद्यते, यथा मृत् घटादिभेदैः। तस्मान्निरवयवमजं नान्यथा कथञ्चन, केनचिदपि प्रकारेण न भिद्यत इत्यभिप्रायः। तत्त्वतो भिद्यमानं हि अमृतमजमद्वयं स्वभावतः सत् मर्त्यतां व्रजेत् , यथा अग्निः शीतताम्। तच्चानिष्टं स्वभाववैपरीत्यगमनम् , सर्वप्रमाणविरोधात्। अजमद्वयमात्मतत्त्वं माययैव भिद्यते, न परमार्थतः। तस्मान्न परमार्थसद्द्वैतम् ॥

<details open><summary>विश्वास-प्रस्तुतिः</summary>

अजातस्यैव भावस्य जातिमिच्छन्ति वादिनः ।  
अजातो ह्यमृतो भावो मर्त्यतां कथमेष्यति ॥ २० ॥
</details>
<details><summary>गौडपाद-कारिका</summary>

अजातस्यैव भावस्य जातिमिच्छन्ति वादिनः ।  
अजातो ह्यमृतो भावो मर्त्यतां कथमेष्यति ॥ २० ॥
</details>

ये तु पुनः केचिदुपनिषद्व्याख्यातारो ब्रह्मवादिनो वावदूकाः अजातस्यैव आत्मतत्त्वस्यामृतस्य स्वभावतो जातिम् उत्पत्तिम् इच्छन्ति परमार्थत एव, तेषां जातं चेत् , तदेव मर्त्यतामेष्यत्यवश्यम्। स च अजातो ह्यमृतो भावः स्वभावतः सन्नात्मा कथं मर्त्यतामेष्यति ? न कथञ्चन मर्त्यत्वं स्वभाववैपरीत्यमेष्यतीत्यर्थः ॥

<details open><summary>विश्वास-प्रस्तुतिः</summary>

न भवत्यमृतं मर्त्यं न मर्त्यममृतं तथा ।  
प्रकृतेरन्यथाभावो न कथञ्चिद्भविष्यति ॥ २१ ॥
</details>
<details><summary>गौडपाद-कारिका</summary>

न भवत्यमृतं मर्त्यं न मर्त्यममृतं तथा ।  
प्रकृतेरन्यथाभावो न कथञ्चिद्भविष्यति ॥ २१ ॥
</details>

यस्मान्न भवति अमृतं मर्त्यं लोके नापि मर्त्यममृतं तथा, ततः प्रकृतेः स्वभावस्य अन्यथाभावः स्वतः प्रच्युतिः न कथञ्चिद्भविष्यति, अग्नेरिवौष्ण्यस्य ॥

<details open><summary>विश्वास-प्रस्तुतिः</summary>

स्वभावेनामृतो यस्य भावो गच्छति मर्त्यताम् ।  
कृतकेनामृतस्तस्य कथं स्थास्यति निश्चलः ॥ २२ ॥
</details>
<details><summary>गौडपाद-कारिका</summary>

स्वभावेनामृतो यस्य भावो गच्छति मर्त्यताम् ।  
कृतकेनामृतस्तस्य कथं स्थास्यति निश्चलः ॥ २२ ॥
</details>

यस्य पुनर्वादिनः स्वभावेन अमृतो भावः मर्त्यतां गच्छति परमार्थतो जायते, तस्य प्रागुत्पत्तेः स भावः स्वभावतोऽमृत इति प्रतिज्ञा मृषैव। कथं तर्हि ? कृतकेनामृतः तस्य स्वभावः। कृतकेनामृतः स कथं स्थास्यति निश्चलः ? अमृतस्वभावतया न कथञ्चित्स्थास्यति। आत्मजातिवादिनः सर्वथा अजं नाम नास्त्येव। सर्वमेतन्मर्त्यम् ; अतः अनिर्मोक्षप्रसङ्ग इत्यभिप्रायः ॥

<details open><summary>विश्वास-प्रस्तुतिः</summary>

भूततोऽभूततो वापि सृज्यमाने समा श्रुतिः ।  
निश्चितं युक्तियुक्तं च यत्तद्भवति नेतरत् ॥ २३ ॥
</details>
<details><summary>गौडपाद-कारिका</summary>

भूततोऽभूततो वापि सृज्यमाने समा श्रुतिः ।  
निश्चितं युक्तियुक्तं च यत्तद्भवति नेतरत् ॥ २३ ॥
</details>

नन्वजातिवादिनः सृष्टिप्रतिपादिका श्रुतिर्न सङ्गच्छते। बाढम् ; विद्यते सृष्टिप्रतिपादिका श्रुतिः ; सा त्वन्यपरा, [‘उपायः सोऽवतारय’ (मा. का. ३। १५)]- इत्यवोचाम। इदानीमुक्तेऽपि परिहारे पुनश्चोद्यपरिहारौ विवक्षितार्थं प्रति सृष्टिश्रुत्यक्षराणामानुलोम्यविरोधशङ्कामात्रपरिहारार्थौ। भूततः परमार्थतः सृज्यमाने वस्तुनि, अभूततः मायया वा मायाविनेव सृज्यमाने वस्तुनि समा तुल्या सृष्टिश्रुतिः। ननु गौणमुख्ययोर्मुख्ये शब्दार्थप्रतिपत्तिर्युक्ता ; न, अन्यथासृष्टेरप्रसिद्धत्वान्निष्प्रयोजनत्वाच्च इत्यवोचाम। अविद्यासृष्टिविषयैव सर्वा गौणी मुख्या च सृष्टिः, न परमार्थतः, [‘सबाह्याभ्यन्तरो ह्यजः’ (मु. उ. २। १। २)]- इति श्रुतेः। तस्मात् श्रुत्या निश्चितं यत् एकमेवाद्वितीयमजममृतमिति, युक्तियुक्तं च युक्त्या च सम्पन्नम् , तदेवेत्यवोचाम पूर्वैर्ग्रन्थैः ; तदेव श्रुत्यर्थो भवति, नेतरत्कदाचिदपि क्वचिदपि ॥

<details open><summary>विश्वास-प्रस्तुतिः</summary>

नेह नानेति चाम्नायादिन्द्रो मायाभिरित्यपि ।  
अजायमानो बहुधा जायते मायया तु सः ॥ २४ ॥
</details>
<details><summary>गौडपाद-कारिका</summary>

नेह नानेति चाम्नायादिन्द्रो मायाभिरित्यपि ।  
अजायमानो बहुधा जायते मायया तु सः ॥ २४ ॥
</details>

कथं श्रुतिनिश्चय इत्याह — यदि हि भूतत एव सृष्टिः स्यात् , ततः सत्यमेव नानावस्त्विति तदभावप्रदर्शनार्थ आम्नायो न स्यात् ; अस्ति च [‘नेह नानास्ति किञ्चन’ (क. उ. २। १। ११)]- इत्याम्नायो द्वैतभावप्रतिषेधार्थः ; तस्मादात्मैकत्वप्रतिपत्त्यर्था कल्पिता सृष्टिरभूतैव प्राणसंवादवत्। [‘इन्द्रो मायाभिः’ (बृ. उ. २। ५। १९)]- इत्यभूतार्थप्रतिपादकेन मायाशब्देन व्यपदेशात्। ननु प्रज्ञावचनो मायाशब्दः ; सत्यम् , इन्द्रियप्रज्ञाया अविद्यामयत्वेन मायात्वाभ्युपगमाददोषः। मायाभिः इन्द्रियप्रज्ञाभिरविद्यारूपाभिरित्यर्थः। ‘अजायमानो बहुधा विजायते’ (तै. आ. ३। १३) इति श्रुतेः। तस्मात् जायते मायया तु सः ; तु —शब्दोऽवधारणार्थः माययैवेति। न ह्यजायमानत्वं बहुधाजन्म च एकत्र सम्भवति, अग्नाविव शैत्यमौष्ण्यं च। फलवत्त्वाच्चात्मैकत्वदर्शनमेव श्रुतिनिश्चितोऽर्थः, [‘तत्र को मोहः कः शोक एकत्वमनुपश्यतः’ (ई. उ. ७)]- इत्यादिमन्त्रवर्णात् [‘मृत्योः स मृत्युमाप्नोति’ (क. उ. २। ४। १०)]- इति निन्दितत्वाच्च सृष्ट्यादिभेददृष्टेः ॥

<details open><summary>विश्वास-प्रस्तुतिः</summary>

सम्भूतेरपवादाच्च सम्भवः प्रतिषिध्यते ।  
को न्वेनं जनयेदिति कारणं प्रतिषिध्यते ॥ २५ ॥
</details>
<details><summary>गौडपाद-कारिका</summary>

सम्भूतेरपवादाच्च सम्भवः प्रतिषिध्यते ।  
को न्वेनं जनयेदिति कारणं प्रतिषिध्यते ॥ २५ ॥
</details>

‘अन्धं तमः प्रविशन्ति ये सम्भूतिमुपासते’ (ई. मा. ९) इति सम्भूतेरुपास्यत्वापवादात्सम्भवः प्रतिषिध्यते ; न हि परमार्थसद्भूतायां सम्भूतौ तदपवाद उपपद्यते। ननु विनाशेन सम्भूतेः समुच्चयविधानार्थः सम्भूत्यपवादः, यथा ‘अन्धं तमः प्रविशन्ति येऽविद्यामुपासते’ (ई. मा. १२) इति। सत्यमेव, देवतादर्शनस्य सम्भूतिविषयस्य विनाशशब्दवाच्यस्य च कर्मणः समुच्चयविधानार्थः सम्भूत्यपवादः ; तथापि विनाशाख्यस्य कर्मणः स्वाभाविकाज्ञानप्रवृत्तिरूपस्य मृत्योरतितरणार्थत्ववत् देवतादर्शनकर्मसमुच्चयस्य पुरुषसंस्कारार्थस्य कर्मफलरागप्रवृत्तिरूपस्य साध्यसाधनैषणाद्वयलक्षणस्य मृत्योरतितरणार्थत्वम्। एवं ह्येषणाद्वयरूपान्मृत्योरशुद्धेर्वियुक्तः पुरुषः संस्कृतः स्यात्। अतो मृत्योरतितरणार्था देवतादर्शनकर्मसमुच्चयलक्षणा ह्यविद्या। एवमेव एषणाद्वयलक्षणाविद्याया मृत्योरतितीर्णस्य विरक्तस्योपनिषच्छास्त्रार्थालोचनपरस्य नान्तरीयिका परमात्मैकत्वविद्योत्पत्तिरिति पूर्वभाविनीमविद्यामपेक्ष्य पश्चाद्भाविनी ब्रह्मविद्या अमृतत्वसाधना एकेन पुरुषेण सम्बध्यमाना अविद्यया समुच्चीयत इत्युच्यते। अतः अन्यार्थत्वादमृतत्वसाधनं ब्रह्मविद्यामपेक्ष्य, निन्दार्थ एव भवति सम्भूत्यपवादः यद्यप्यशुद्धिवियोगहेतुः अतन्निष्ठत्वात्। अत एव सम्भूतेरपवादात्सम्भूतेरापेक्षिकमेव सत्त्वमिति परमार्थसदात्मैकत्वमपेक्ष्य अमृताख्यः सम्भवः प्रतिषिध्यते। एवं मायानिर्मितस्यैव जीवस्य अविद्यया प्रत्युपस्थापितस्य अविद्यानाशे स्वभावरूपत्वात्परमार्थतः को न्वेनं जनयेत् ? न हि रज्ज्वामविद्याध्यारोपितं सर्पं पुनर्विवेकतो नष्टं जनयेत्कश्चित् ; तथा न कश्चिदेनं जनयेदिति। को न्वित्याक्षेपार्थत्वात्कारणं प्रतिषिध्यते। अविद्योद्भूतस्य नष्टस्य जनयितृ कारणं न किञ्चिदस्तीत्यभिप्रायः ; [‘नायं कुतश्चिन्न बभूव कश्चित्’ (क. उ. १। २। १८)]- इति श्रुतेः ॥

<details open><summary>विश्वास-प्रस्तुतिः</summary>

स एष नेति नेतीति व्याख्यातं निह्नुते यतः ।  
सर्वमग्राह्यभावेन हेतुनाजं प्रकाशते ॥ २६ ॥
</details>
<details><summary>गौडपाद-कारिका</summary>

स एष नेति नेतीति व्याख्यातं निह्नुते यतः ।  
सर्वमग्राह्यभावेन हेतुनाजं प्रकाशते ॥ २६ ॥
</details>

सर्वविशेषप्रतिषेधेन [‘अथात आदेशो नेति नेति’ (बृ. उ. २। ३। ६)]- इति प्रतिपादितस्यात्मनो दुर्बोधत्वं मन्यमाना श्रुतिः पुनः पुनरुपायान्तरत्वेन तस्यैव प्रतिपिपादयिषया यद्यद्व्याख्यातं तत्सर्वं निह्नुते। ग्राह्यं जनिमद्बुद्धिविषयमपलपत्यर्थात् [‘स एष नेति नेति’ (बृ. उ. ३। ९। २६)]-, (बृ. उ. ४। २। ४), [(बृ. उ. ४। ४। २२)]-), [(बृ. उ. ४। ५। १५)]-) इत्यात्मनोऽदृश्यतां दर्शयन्ती श्रुतिः। उपायस्योपेयनिष्ठतामजानत उपायत्वेन व्याख्यातस्य उपेयवद्ग्राह्यता मा भूदिति अग्राह्यभावेन हेतुना कारणेन निह्नुत इत्यर्थः। ततश्चैवमुपायस्योपेयनिष्ठतामेव जानत उपेयस्य च नित्यैकरूपत्वमिति तस्य सबाह्याभ्यन्तरमजमात्मतत्त्वं प्रकाशते स्वयमेव ॥

<details open><summary>विश्वास-प्रस्तुतिः</summary>

सतो हि मायया जन्म युज्यते न तु तत्त्वतः ।  
तत्त्वतो जायते यस्य जातं तस्य हि जायते ॥ २७ ॥
</details>
<details><summary>गौडपाद-कारिका</summary>

सतो हि मायया जन्म युज्यते न तु तत्त्वतः ।  
तत्त्वतो जायते यस्य जातं तस्य हि जायते ॥ २७ ॥
</details>

एवं हि श्रुतिवाक्यशतैः सबाह्याभ्यन्तरमजमात्मतत्त्वमद्वयं न ततोऽन्यदस्तीति निश्चितमेतत्। युक्त्या चाधुनैतदेव पुनर्निर्धार्यत इत्याह — तत्रैतत्स्यात् सदा अग्राह्यमेव चेदसदेवात्मतत्त्वमिति ; तन्न, कार्यग्रहणात्। यथा सतो मायाविनः मायया जन्म कार्यम् , एवं जगतो जन्म कार्यं गृह्यमाणं मायाविनमिव परमार्थसन्तमात्मानं जगज्जन्म मायास्पदमेव गमयति। यस्मात् सतो हि विद्यमानात्कारणात् मायानिर्मितस्य हस्त्यादिकार्यस्येव जगज्जन्म युज्यते, नासतः कारणात्। न तु तत्त्वत एव आत्मनो जन्म युज्यते। अथवा, सतः विद्यमानस्य वस्तुनो रज्ज्वादेः सर्पादिवत् मायया जन्म युज्यते न तु तत्त्वतो यथा, तथा अग्राह्यस्यापि सत एवात्मनो रज्जुसर्पवज्जगद्रूपेण मायया जन्म युज्यते। न तु तत्त्वत एवाजस्यात्मनो जन्म। यस्य पुनः परमार्थसदजमात्मतत्त्वं जगद्रूपेण जायते वादिनः, न हि तस्य अजं जायत इति शक्यं वक्तुम् , विरोधात्। ततः तस्यार्थाज्जातं जायत इत्यापन्नम्। ततश्चानवस्थापाताज्जायमानत्वं न। तस्मादजमेकमेवात्मतत्त्वमिति सिद्धम् ॥

<details open><summary>विश्वास-प्रस्तुतिः</summary>

असतो मायया जन्म तत्त्वतो नैव युज्यते ।  
वन्ध्यापुत्रो न तत्त्वेन मायया वापि जायते ॥ २८ ॥
</details>
<details><summary>गौडपाद-कारिका</summary>

असतो मायया जन्म तत्त्वतो नैव युज्यते ।  
वन्ध्यापुत्रो न तत्त्वेन मायया वापि जायते ॥ २८ ॥
</details>

असद्वादिनाम् असतो भावस्य मायया तत्त्वतो वा न कथञ्चन जन्म युज्यते, अदृष्टत्वात्। न हि वन्ध्यापुत्रो मायया तत्त्वतो वा जायते। तस्मादत्रासद्वादो दूरत एवानुपपन्न इत्यर्थः ॥

<details open><summary>विश्वास-प्रस्तुतिः</summary>

यथा स्वप्ने द्वयाभासं स्पन्दते मायया मनः ।  
तथा जाग्रद्द्वयाभासं स्पन्दते मायया मनः ॥ २९ ॥
</details>
<details><summary>गौडपाद-कारिका</summary>

यथा स्वप्ने द्वयाभासं स्पन्दते मायया मनः ।  
तथा जाग्रद्द्वयाभासं स्पन्दते मायया मनः ॥ २९ ॥
</details>

कथं पुनः सतो माययैव जन्मेत्युच्यते — यथा रज्ज्वां विकल्पितः सर्पो रज्जुरूपेणावेक्ष्यमाणः सन् , एवं मनः परमात्मविज्ञप्त्यात्मरूपेणावेक्ष्यमाणं सत् ग्राह्यग्राहकरूपेण द्वयाभासं स्पन्दते स्वप्ने मायया, रज्ज्वामिव सर्पः ; तथा तद्वदेव जाग्रत् जागरिते स्पन्दते मायया मनः, स्पन्दत इवेत्यर्थः ॥

<details open><summary>विश्वास-प्रस्तुतिः</summary>

अद्वयं च द्वयाभासं मनः स्वप्ने न संशयः ।  
अद्वयं च द्वयाभासं तथा जाग्रन्न संशयः ॥ ३० ॥
</details>
<details><summary>गौडपाद-कारिका</summary>

अद्वयं च द्वयाभासं मनः स्वप्ने न संशयः ।  
अद्वयं च द्वयाभासं तथा जाग्रन्न संशयः ॥ ३० ॥
</details>

रज्जुरूपेण सर्प इव परमार्थत आत्मरूपेण अद्वयं सत् द्वयाभासं मनः स्वप्ने, न संशयः। न हि स्वप्ने हस्त्यादि ग्राह्यं तद्ग्राहकं वा चक्षुरादि, द्वयं विज्ञानव्यतिरेकेणास्ति ; जाग्रदपि तथैवेत्यर्थः ; परमार्थसद्विज्ञानमात्राविशेषात् ॥

<details open><summary>विश्वास-प्रस्तुतिः</summary>

मनोदृश्यमिदं द्वैतं यत्किञ्चित्सचराचरम् ।  
मनसो ह्यमनीभावे द्वैतं नैवोपलभ्यते ॥ ३१ ॥
</details>
<details><summary>गौडपाद-कारिका</summary>

मनोदृश्यमिदं द्वैतं यत्किञ्चित्सचराचरम् ।  
मनसो ह्यमनीभावे द्वैतं नैवोपलभ्यते ॥ ३१ ॥
</details>

रज्जुसर्पवद्विकल्पनारूपं द्वैतरूपेण मन एवेत्युक्तम्। तत्र किं प्रमाणमिति, अन्वयव्यतिरेकलक्षणमनुमानमाह। कथम् ? तेन हि मनसा विकल्प्यमानेन दृश्यं मनोदृश्यम् इदं द्वैतं सर्वं मन इति प्रतिज्ञा, तद्भावे भावात् तदभावे चाभावात्। मनसो हि अमनीभावे निरुद्धे विवेकदर्शनाभ्यासवैराग्याभ्यां रज्ज्वामिव सर्पे लयं गते वा सुषुप्ते द्वैतं नैवोपलभ्यत इति अभावात्सिद्धं द्वैतस्यासत्त्वमित्यर्थः ॥

<details open><summary>विश्वास-प्रस्तुतिः</summary>

आत्मसत्यानुबोधेन न सङ्कल्पयते यदा ।  
अमनस्तां तदा याति ग्राह्याभावे तदग्रहम् ॥ ३२ ॥
</details>
<details><summary>गौडपाद-कारिका</summary>

आत्मसत्यानुबोधेन न सङ्कल्पयते यदा ।  
अमनस्तां तदा याति ग्राह्याभावे तदग्रहम् ॥ ३२ ॥
</details>

कथं पुनरयममनीभाव इत्युच्यते — आत्मैव सत्यमात्मसत्यम् , मृत्तिकावत् , [‘वाचारम्भणं विकारो नामधेयं मृत्तिकेत्येव सत्यम्’ (छा. उ. ६। १। ४)]- इति श्रुतेः। तस्य शास्त्राचार्योपदेशमन्ववबोध आत्मसत्यानुबोधः। तेन सङ्कल्प्याभावात्तन्न सङ्कल्पयते दाह्याभावे ज्वलनमिवाग्नेः यदा यस्मिन्काले, तदा तस्मिन्काले अमनस्ताम् अमनोभावं याति ; ग्राह्याभावे तत् मनः अग्रहं ग्रहणविकल्पनावर्जितमित्यर्थः ॥

<details open><summary>विश्वास-प्रस्तुतिः</summary>

अकल्पकमजं ज्ञानं ज्ञेयाभिन्नं प्रचक्षते ।  
ब्रह्म ज्ञेयमजं नित्यमजेनाजं विबुध्यते ॥ ३३ ॥
</details>
<details><summary>गौडपाद-कारिका</summary>

अकल्पकमजं ज्ञानं ज्ञेयाभिन्नं प्रचक्षते ।  
ब्रह्म ज्ञेयमजं नित्यमजेनाजं विबुध्यते ॥ ३३ ॥
</details>

यद्यसदिदं द्वैतम् , केन समञ्जसमात्मतत्त्वं विबुध्यत इति, उच्यते — अकल्पकं सर्वकल्पनावर्जितम् , अत एव अजं ज्ञानं ज्ञप्तिमात्रं ज्ञेयेन परमार्थसता ब्रह्मणा अभिन्नं प्रचक्षते कथयन्ति ब्रह्मविदः। [‘न हि विज्ञातुर्विज्ञातेर्विपरिलोपो विद्यते’ (बृ. उ. ४। ३। ३०)]- अग्न्युष्णवत् , [‘विज्ञानमानन्दं ब्रह्म’ (बृ. उ. ३। ९। २८)]- [‘सत्यं ज्ञानमनन्तं ब्रह्म’ (तै. उ. २। १। १)]- इत्यादिश्रुतिभ्यः। तस्यैव विशेषणम् — ब्रह्म ज्ञेयं यस्य, स्वस्थं तदिदं ब्रह्म ज्ञेयम् औष्ण्यस्येवाग्निवदभिन्नम् , तेन आत्मस्वरूपेण अजेन ज्ञानेन अजं ज्ञेयमात्मतत्त्वं स्वयमेव विबुध्यते अवगच्छति। नित्यप्रकाशस्वरूप इव सविता नित्यविज्ञानैकरसघनत्वान्न ज्ञानान्तरमपेक्षत इत्यर्थः ॥

<details open><summary>विश्वास-प्रस्तुतिः</summary>

निगृहीतस्य मनसो निर्विकल्पस्य धीमतः ।  
प्रचारः स तु विज्ञेयः सुषुप्तेऽन्यो न तत्समः ॥ ३४ ॥
</details>
<details><summary>गौडपाद-कारिका</summary>

निगृहीतस्य मनसो निर्विकल्पस्य धीमतः ।  
प्रचारः स तु विज्ञेयः सुषुप्तेऽन्यो न तत्समः ॥ ३४ ॥
</details>

आत्मसत्यानुबोधेन सङ्कल्पमकुर्वत् बाह्यविषयाभावे निरिन्धनाग्निवत्प्रशान्तं सत् निगृहीतं निरुद्धं मनो भवतीत्युक्तम्। एवं च मनसो ह्यमनीभावे द्वैताभावश्चोक्तः। तस्यैवं निगृहीतस्य निरुद्धस्य मनसः निर्विकल्पस्य सर्वकल्पनावर्जितस्य धीमतः विवेकवतः प्रचरणं प्रचारो यः, स तु प्रचारः विशेषेण ज्ञेयो विज्ञेयो योगिभिः। ननु सर्वप्रत्ययाभावे यादृशः सुषुप्तिस्थस्य मनसः प्रचारः, तादृश एव निरुद्धस्यापि, प्रत्ययाभावाविशेषात् ; किं तत्र विज्ञेयमिति। अत्रोच्यते — नैवम् , यस्मात्सुषुप्ते अन्यः प्रचारोऽविद्यामोहतमोग्रस्तस्य अन्तर्लीनानेकानर्थप्रवृत्तिबीजवासनावतो मनसः आत्मसत्यानुबोधहुताशविप्लुष्टाविद्याद्यनर्थप्रवृत्तिबीजस्य निरुद्धस्य अन्य एव प्रशान्तसर्वक्लेशरजसः स्वतन्त्रः प्रचारः। अतो न तत्समः। तस्माद्युक्तः स विज्ञातुमित्यभिप्रायः ॥

<details open><summary>विश्वास-प्रस्तुतिः</summary>

लीयते हि सुषुप्तौ तन्निगृहीतं न लीयते ।  
तदेव निर्भयं ब्रह्म ज्ञानालोकं समन्ततः ॥ ३५ ॥
</details>
<details><summary>गौडपाद-कारिका</summary>

लीयते हि सुषुप्तौ तन्निगृहीतं न लीयते ।  
तदेव निर्भयं ब्रह्म ज्ञानालोकं समन्ततः ॥ ३५ ॥
</details>

प्रचारभेदे हेतुमाह — लीयते सुषुप्तौ हि यस्मात्सर्वाभिरविद्यादिप्रत्ययबीजवासनाभिः सह तमोरूपम् अविशेषरूपं बीजभावमापद्यते तद्विवेकविज्ञानपूर्वकं निगृहीतं निरुद्धं सत् न लीयते तमोबीजभावं नापद्यते। तस्माद्युक्तः प्रचारभेदः सुषुप्तस्य समाहितस्य मनसः। यदा ग्राह्यग्राहकाविद्याकृतमलद्वयवर्जितम् , तदा परमद्वयं ब्रह्मैव तत्संवृत्तमित्यतः तदेव निर्भयम् , द्वैतग्रहणस्य भयनिमित्तस्याभावात्। शान्तमभयं ब्रह्म यद्विद्वान्न बिभेति कुतश्चन। तदेव विशेष्यते — ज्ञप्तिर्ज्ञानम् आत्मस्वभावचैतन्यम् , तदेव ज्ञानमालोकः प्रकाशो यस्य, तद्ब्रह्म ज्ञानालोकं विज्ञानैकरसघनमित्यर्थः। समन्ततः समन्तात् ; सर्वतो व्योमवन्नैरन्तर्येण व्यापकमित्यर्थः ॥

<details open><summary>विश्वास-प्रस्तुतिः</summary>

अजमनिद्रमस्वप्नमनामकमरूपकम् ।  
सकृद्विभातं सर्वज्ञं नोपचारः कथञ्चन ॥ ३६ ॥
</details>
<details><summary>गौडपाद-कारिका</summary>

अजमनिद्रमस्वप्नमनामकमरूपकम् ।  
सकृद्विभातं सर्वज्ञं नोपचारः कथञ्चन ॥ ३६ ॥
</details>

जन्मनिमित्ताभावात्सबाह्याभ्यन्तरम् अजम् ; अविद्यानिमित्तं हि जन्म रज्जुसर्पवदित्यवोचाम। सा चाविद्या आत्मसत्यानुबोधेन निरुद्धा यतः, अतः अजम् , अत एव अनिद्रम् अविद्यालक्षणानादिर्मायानिद्रास्वापात्प्रबुद्धम् अद्वयस्वरूपेणात्मना ; अतः अस्वप्नम्। अप्रबोधकृते ह्यस्य नामरूपे ; प्रबोधाच्च ते रज्जुसर्पवद्विनष्टे। न नाम्नाभिधीयते ब्रह्म, रूप्यते वा न केनचित्प्रकारेण इति अनामकम् अरूपकं च तत् , [‘यतो वाचो निवर्तन्ते’ (तै. उ. २। ४। १)]- इत्यादिश्रुतेः। किञ्च, सकृद्विभातं सदैव विभातं सदा भारूपम् , अग्रहणान्यथाग्रहणाविर्भावतिरोभाववर्जितत्वात्। ग्रहणाग्रहणे हि रात्र्यहनी ; तमश्चाविद्यालक्षणं सदा अप्रभातत्वे कारणम् ; तदभावान्नित्यचैतन्यभारूपत्वाच्च युक्तं सकृद्विभातमिति। अत एव सर्वं च तत् ज्ञप्तिस्वरूपं चेति सर्वज्ञम्। नेह ब्रह्मण्येवंविधे उपचरणमुपचारः कर्तव्यः, यथा अन्येषामात्मस्वरूपव्यतिरेकेण समाधानाद्युपचारः। नित्यशुद्धबुद्धमुक्तस्वभावत्वाद्ब्रह्मणः कथञ्चन न कथञ्चिदपि कर्तव्यसम्भवः अविद्यानाशे इत्यर्थः ॥

<details open><summary>विश्वास-प्रस्तुतिः</summary>

सर्वाभिलापविगतः सर्वचिन्तासमुत्थितः ।  
सुप्रशान्तः सकृज्ज्योतिः समाधिरचलोऽभयः ॥ ३७ ॥
</details>
<details><summary>गौडपाद-कारिका</summary>

सर्वाभिलापविगतः सर्वचिन्तासमुत्थितः ।  
सुप्रशान्तः सकृज्ज्योतिः समाधिरचलोऽभयः ॥ ३७ ॥
</details>

अनामकत्वाद्युक्तार्थसिद्धये हेतुमाह — अभिलप्यते अनेनेति अभिलापः वाक्करणं सर्वप्रकारस्याभिधानस्य, तस्माद्विगतः ; वागत्रोपलक्षणार्था, सर्वबाह्यकरणवर्जित इत्येतत्। तथा, सर्वचिन्तासमुत्थितः, चिन्त्यते अनयेति चिन्ता बुद्धिः, तस्याः समुत्थितः, अन्तःकरणविवर्जित इत्यर्थः, [‘अप्राणो ह्यमनाः शुभ्रः अक्षरात्परतः परः’ (मु. उ. २। १। २)]- इत्यादिश्रुतेः। यस्मात्सर्वविषयवर्जितः, अतः सुप्रशान्तः। सकृज्ज्योतिः सदैव ज्योतिः आत्मचैतन्यस्वरूपेण। समाधिः समाधिनिमित्तप्रज्ञावगम्यत्वात् ; समाधीयते अस्मिन्निति वा समाधिः। अचलः अविक्रियः। अत एव अभयः विक्रियाभावात् ॥

<details open><summary>विश्वास-प्रस्तुतिः</summary>

ग्रहो न तत्र नोत्सर्गश्चिन्ता यत्र न विद्यते ।  
आत्मसंस्थं तदा ज्ञानमजाति समतां गतम् ॥ ३८ ॥
</details>
<details><summary>गौडपाद-कारिका</summary>

ग्रहो न तत्र नोत्सर्गश्चिन्ता यत्र न विद्यते ।  
आत्मसंस्थं तदा ज्ञानमजाति समतां गतम् ॥ ३८ ॥
</details>

यस्माद्ब्रह्मैव ‘समाधिरचलोऽभयः’ इत्युक्तम् , अतः न तत्र तस्मिन्ब्रह्मणि ग्रहः ग्रहणमुपादानम् , न उत्सर्गः उत्सर्जनं हानं वा विद्यते। यत्र हि विक्रिया तद्विषयत्वं वा, तत्र हानोपादाने स्याताम् ; न तद्द्वयमिह ब्रह्मणि सम्भवति, विकारहेतोरन्यस्याभावान्निरवयवत्वाच्च ; अतो न तत्र हानोपादाने सम्भवतः। चिन्ता यत्र न विद्यते, सर्वप्रकारैव चिन्ता न सम्भवति यत्र अमनस्त्वात् , कुतस्तत्र हानोपादाने इत्यर्थः। यदैव आत्मसत्यानुबोधो जातः, तदैव आत्मसंस्थं विषयाभावादग्न्युष्णवदात्मन्येव स्थितं ज्ञानम् , अजाति जातिवर्जितम् , समतां गतम् परं साम्यमापन्नं भवति। यदादौ प्रतिज्ञातम् [‘अतो वक्ष्याम्यकार्पण्यमजाति समतां गतम्’ (मा. का. ३। २)]- इति, इदं तदुपपत्तितः शास्त्रतश्चोक्तमुपसंह्रियते — अजाति समतां गतमिति। एतस्मादात्मसत्यानुबोधात्कार्पण्यविषयमन्यत् , [‘यो वा एतदक्षरं गार्ग्यविदित्वास्माल्लोकात्प्रैति स कृपणः’ (बृ. उ. ३। ८। १०)]- इति श्रुतेः। प्राप्यैतत्सर्वः कृतकृत्यो ब्राह्मणो भवतीत्यभिप्रायः ॥

<details open><summary>विश्वास-प्रस्तुतिः</summary>

अस्पर्शयोगो वै नाम दुर्दर्शः सर्वयोगिणाम् ।  
योगिनो बिभ्यति ह्यस्मादभये भयदर्शिनः ॥ ३९ ॥
</details>
<details><summary>गौडपाद-कारिका</summary>

अस्पर्शयोगो वै नाम दुर्दर्शः सर्वयोगिणाम् ।  
योगिनो बिभ्यति ह्यस्मादभये भयदर्शिनः ॥ ३९ ॥
</details>

यद्यपीदमित्थं परमार्थतत्त्वम् , अस्पर्शयोगो नाम अयं सर्वसम्बन्धाख्यस्पर्शवर्जितत्वात् अस्पर्शयोगो नाम वै स्मर्यते प्रसिद्ध उपनिषत्सु। दुःखेन दृश्यत इति दुर्दर्शः सर्वयोगिणाम् वेदान्तविज्ञानरहितानाम् ; आत्मसत्यानुबोधायासलभ्य एवेत्यर्थः। योगिनः बिभ्यति हि अस्मात्सर्वभयवर्जितादपि आत्मनाशरूपमिमं योगं मन्यमाना भयं कुर्वन्ति, अभये अस्मिन् भयदर्शिनः भयनिमित्तात्मनाशदर्शनशीलाः अविवेकिनः इत्यर्थः ॥

<details open><summary>विश्वास-प्रस्तुतिः</summary>

मनसो निग्रहायत्तमभयं सर्वयोगिणाम् ।  
दुःखक्षयः प्रबोधश्चाप्यक्षया शान्तिरेव च ॥ ४० ॥
</details>
<details><summary>गौडपाद-कारिका</summary>

मनसो निग्रहायत्तमभयं सर्वयोगिणाम् ।  
दुःखक्षयः प्रबोधश्चाप्यक्षया शान्तिरेव च ॥ ४० ॥
</details>

येषां पुनर्ब्रह्मस्वरूपव्यतिरेकेण रज्जुसर्पवत्कल्पितमेव मन इन्द्रियादि च न परमार्थतो विद्यते, तेषां ब्रह्मस्वरूपाणामभयं मोक्षाख्या च अक्षया शान्तिः स्वभावत एव सिद्धा, नान्यायत्ता, [‘नोपचारः कथञ्चन’ (मा. का. ३। ३६)]- इत्युक्तेः ; ये त्वतोऽन्ये योगिनो मार्गगा हीनमध्यमदृष्टयो मनोऽन्यदात्मव्यतिरिक्तमात्मसम्बन्धि पश्यन्ति, तेषामात्मसत्यानुबोधरहितानां मनसो निग्रहायत्तमभयं सर्वेषां योगिनाम्। किञ्च, दुःखक्षयोऽपि। न ह्यात्मसम्बन्धिनि मनसि प्रचलिते दुःखक्षयोऽस्त्यविवेकिनाम्। किञ्च, आत्मप्रबोधोऽपि मनोनिग्रहायत्त एव। तथा, अक्षयापि मोक्षाख्या शान्तिस्तेषां मनोनिग्रहायत्तैव ॥

<details open><summary>विश्वास-प्रस्तुतिः</summary>

उत्सेक उदधेर्यद्वत्कुशाग्रेणैकबिन्दुना ।  
मनसो निग्रहस्तद्वद्भवेदपरिखेदतः ॥ ४१ ॥
</details>
<details><summary>गौडपाद-कारिका</summary>

उत्सेक उदधेर्यद्वत्कुशाग्रेणैकबिन्दुना ।  
मनसो निग्रहस्तद्वद्भवेदपरिखेदतः ॥ ४१ ॥
</details>

मनोनिग्रहोऽपि तेषाम् उदधेः कुशाग्रेण एकबिन्दुना उत्सेचनेन शोषणव्यवसायवत् व्यवसायवतामनवसन्नान्तःकरणानामनिर्वेदात् अपरिखेदतः भवतीत्यर्थः ॥

<details open><summary>विश्वास-प्रस्तुतिः</summary>

उपायेन निगृह्णीयाद्विक्षिप्तं कामभोगयोः ।  
सुप्रसन्नं लये चैव यथा कामो लयस्तथा ॥ ४२ ॥
</details>
<details><summary>गौडपाद-कारिका</summary>

उपायेन निगृह्णीयाद्विक्षिप्तं कामभोगयोः ।  
सुप्रसन्नं लये चैव यथा कामो लयस्तथा ॥ ४२ ॥
</details>

किमपरिखिन्नव्यवसायमात्रमेव मनोनिग्रहे उपायः ? नेत्युच्यते ; अपरिखिन्नव्यवसायवान्सन् , वक्ष्यमाणेनोपायेन कामभोगविषयेषु विक्षिप्तं मनो निगृह्णीयात् निरुन्ध्यादात्मन्येवेत्यर्थः। किञ्च, लीयतेऽस्मिन्निति सुषुप्तो लयः ; तस्मिन् लये च सुप्रसन्नम् आयासवर्जितमपीत्येतत् , निगृह्णीयादित्यनुवर्तते। सुप्रसन्नं चेत्कस्मान्निगृह्यत इति, उच्यते ; यस्मात् यथा कामः अनर्थहेतुः, तथा लयोऽपि ; अतः कामविषयस्य मनसो निग्रहवल्लयादपि निरोद्धव्यत्वमित्यर्थः ॥

<details open><summary>विश्वास-प्रस्तुतिः</summary>

दुःखं सर्वमनुस्मृत्य कामभोगान्निवर्तयेत् ।  
अजं सर्वमनुस्मृत्य जातं नैव तु पश्यति ॥ ४३ ॥
</details>
<details><summary>गौडपाद-कारिका</summary>

दुःखं सर्वमनुस्मृत्य कामभोगान्निवर्तयेत् ।  
अजं सर्वमनुस्मृत्य जातं नैव तु पश्यति ॥ ४३ ॥
</details>

कः स उपाय इति, उच्यते — सर्वं द्वैतमविद्याविजृम्भितं दुःखमेव इत्यनुस्मृत्य कामभोगात् कामनिमित्तो भोगः इच्छाविषयः तस्मात् विप्रसृतं मनो निवर्तयेत् वैराग्यभावनयेत्यर्थः। अजं ब्रह्म सर्वम् इत्येतच्छास्त्राचार्योपदेशतः अनुस्मृत्य तद्विपरीतं द्वैतजातं नैव तु पश्यति अभावात् ॥

<details open><summary>विश्वास-प्रस्तुतिः</summary>

लये सम्बोधयेच्चित्तं विक्षिप्तं शमयेत्पुनः ।  
सकषायं विजानीयात्समप्राप्तं न चालयेत् ॥ ४४ ॥
</details>
<details><summary>गौडपाद-कारिका</summary>

लये सम्बोधयेच्चित्तं विक्षिप्तं शमयेत्पुनः ।  
सकषायं विजानीयात्समप्राप्तं न चालयेत् ॥ ४४ ॥
</details>

एवमनेन ज्ञानाभ्यासवैराग्यद्वयोपायेन लये सुषुप्ते लीनं सम्बोधयेत् मनः आत्मविवेकदर्शनेन योजयेत्। चित्तं मन इत्यनर्थान्तरम्। विक्षिप्तं च कामभोगेषु शमयेत्पुनः। एवं पुनः पुनरभ्यासतो लयात्सम्बोधितं विषयेभ्यश्च व्यावर्तितम् , नापि साम्यापन्नमन्तरालावस्थं सकषायं सरागं बीजसंयुक्तं मन इति विजानीयात्। ततोऽपि यत्नतः साम्यमापादयेत्। यदा तु समप्राप्तं भवति, समप्राप्त्यभिमुखीभवतीत्यर्थः ; ततः तत् न चालयेत् , विषयाभिमुखं न कुर्यादित्यर्थः ॥

<details open><summary>विश्वास-प्रस्तुतिः</summary>

नास्वादयेत्सुखं तत्र निःसङ्गः प्रज्ञया भवेत् ।  
निश्चलं निश्चरच्चित्तमेकीकुर्यात्प्रयत्नतः ॥ ४५ ॥
</details>
<details><summary>गौडपाद-कारिका</summary>

नास्वादयेत्सुखं तत्र निःसङ्गः प्रज्ञया भवेत् ।  
निश्चलं निश्चरच्चित्तमेकीकुर्यात्प्रयत्नतः ॥ ४५ ॥
</details>

समाधित्सतो योगिनो यत्सुखं जायते, तत् नास्वादयेत् तत्र न रज्येतेत्यर्थः। कथं तर्हि ? निःसङ्गः निःस्पृहः प्रज्ञया विवेकबुद्ध्या यदुपलभ्यते सुखम् , तदविद्यापरिकल्पितं मृषैवेति विभावयेत् ; ततोऽपि सुखरागान्निगृह्णीयादित्यर्थः। यदा पुनः सुखरागान्निवृत्तं निश्चलस्वभावं सत् निश्चरत् बहिर्निर्गच्छद्भवति चित्तम् , ततस्ततो नियम्य उक्तोपायेन आत्मन्येव एकीकुर्यात् प्रयत्नतः। चित्स्वरूपसत्तामात्रमेवापादयेदित्यर्थः ॥

<details open><summary>विश्वास-प्रस्तुतिः</summary>

यदा न लीयते चित्तं न च विक्षिप्यते पुनः ।  
अनिङ्गनमनाभासं निष्पन्नं ब्रह्म तत्तदा ॥ ४६ ॥
</details>
<details><summary>गौडपाद-कारिका</summary>

यदा न लीयते चित्तं न च विक्षिप्यते पुनः ।  
अनिङ्गनमनाभासं निष्पन्नं ब्रह्म तत्तदा ॥ ४६ ॥
</details>

यथोक्तेनोपायेन निगृहीतं चित्तं यदा सुषुप्ते न लीयते, न च पुनर्विषयेषु विक्षिप्यते ; अनिङ्गनम् अचलं निवातप्रदीपकल्पम् , अनाभासं न केनचित्कल्पितेन विषयभावेनावभासते इति ; यदा एवंलक्षणं चित्तम् , तदा निष्पन्नं ब्रह्म ; ब्रह्मस्वरूपेण निष्पन्नं चित्तं भवतीत्यर्थः ॥ 

<details open><summary>विश्वास-प्रस्तुतिः</summary>

स्वस्थं शान्तं सनिर्वाणमकथ्यं सुखमुत्तमम्।  
अजमजेन ज्ञेयेन सर्वज्ञं परिचक्षते ॥ ४७ ॥
</details>
<details><summary>गौडपाद-कारिका</summary>

स्वस्थं शान्तं सनिर्वाणमकथ्यं सुखमुत्तमम्।  
अजमजेन ज्ञेयेन सर्वज्ञं परिचक्षते ॥ ४७ ॥
</details>

यथोक्तं परमार्थसुखमात्मसत्यानुबोधलक्षणं स्वस्थं स्वात्मनि स्थितम् ; शान्तं सर्वानर्थोपशमरूपम् ; सनिर्वाणम् , निर्वृतिर्निर्वाणं कैवल्यम् , सह निर्वाणेन वर्तते ; तच्च अकथ्यं न शक्यते कथयितुम् , अत्यन्तासाधारणविषयत्वात् ; सुखमुत्तमं निरतिशयं हि तद्योगिप्रत्यक्षमेव ; न जातमिति अजम् , यथा विषयविषयम् ; अजेन अनुत्पन्नेन ज्ञेयेन अव्यतिरिक्तं सत् स्वेन सर्वज्ञरूपेण सर्वज्ञं ब्रह्मैव सुखं परिचक्षते कथयन्ति ब्रह्मविदः ॥

<details open><summary>विश्वास-प्रस्तुतिः</summary>

न कश्चिज्जायते जीवः सम्भवोऽस्य न विद्यते ।  
एतत्तदुत्तमं सत्यं यत्र किञ्चिन्न जायते ॥ ४८ ॥
</details>
<details><summary>गौडपाद-कारिका</summary>

न कश्चिज्जायते जीवः सम्भवोऽस्य न विद्यते ।  
एतत्तदुत्तमं सत्यं यत्र किञ्चिन्न जायते ॥ ४८ ॥
</details>

सर्वोऽप्ययं मनोनिग्रहादिः मृल्लोहादिवत्सृष्टिरुपासना च उक्ता परमार्थस्वरूपप्रतिपत्त्युपायत्वेन, न परमार्थसत्येति। परमार्थसत्यं तु न कश्चिज्जायते जीवः कर्ता भोक्ता च नोत्पद्यते केनचिदपि प्रकारेण। अतः स्वभावतः अजस्य अस्य एकस्यात्मनः सम्भवः कारणं न विद्यते नास्ति। यस्मान्न विद्यतेऽस्य कारणम् , तस्मान्न कश्चिज्जायते जीव इत्येतत्। पूर्वेषूपायत्वेनोक्तानां सत्यानाम् एतत् उत्तमं सत्यं यस्मिन्सत्यस्वरूपे ब्रह्मणि अणुमात्रमपि किञ्चिन्न जायते इति ॥

इति तृतीयमद्वैतप्रकरणं सम्पूर्णम् ॥
