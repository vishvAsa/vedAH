+++
title = "०३ विश्व-तैजस-प्राज्ञ-तुर्यस्वरूपम्"

+++


## कार्यकारणबद्धौ ताविष्येते विश्वतैजसौ

# उपनिषत् 

# (विश्व-तैजस-प्राज्ञ-तुर्यस्वरूपम्)

# कार्यकारणबद्धौ ताविष्येते विश्वतैजसौ ।

# प्राज्ञः कारणबद्धस्तु द्वौ तु तुर्ये न सिद्ध्यतः ॥ ३ ॥ २ ॥

## **भाष्यम् **

***‘**कार्यकारणबन्धस्य तदधीनत्वतो विभुः ।***

***विश्वादिरूपो भगवान् बद्ध इत्युच्यते श्रुतौ ।***

***कुतो बन्धः परस्यास्य बन्धेशस्य चिदात्मनः' इति च ॥***

***स बद्धः स दुःखी स बन्धयति स दुःखयतीति । स जीवः स प्रकृतिः स जीवयति स प्रकरोतीति । सोऽवरः सोऽनित्यः सोऽवरयति सोऽनित्ययति' इति कौषारवश्रुतिः ॥***

***'**विष्णोर्गुणोक्तिपरता मम नित्यं सुरेश्वराः । ***

***तदर्थमन्यद् वचनमतस्तस्य विरोधि यत् ॥ ***

***तन्ममार्थो न हि कापि साऽहं तत्सरणात् सदा ।***

***सरस्वतीति सम्प्रोक्ता तस्माज्ज्ञेया गुणा हरेः ॥ ' इति महोपनिषदि ॥***

------------------------------------------------------------------------

नाऽत्मानं न परांश्चैव न सत्यं नापि चानृतम्

# उपनिषत्

# नाऽत्मानं न परांश्चैव न सत्यं नापि चानृतम् ।

# प्राज्ञः किञ्चन संवेत्ति तुर्यं तत् सर्वदृक् सदा ॥ ४ ॥ ३ ॥

## **भाष्यम् **

***'**नाऽ**त्मानं न परांश्चैव न सत्यं नापि चानृतम् ।***

***प्राज्ञः संवेदयेत् किञ्चिज्जीवकालतमो विना ॥ ***

***सुप्त्यवस्थां सुखं वाऽपि विना नान्यत् प्रदर्शयेत् । ***

***सर्वं तु दर्शयेन्मुक्तौ तुरीयः परमेश्वरः ॥' इति प्रत्यये ॥***

***‘**स्वतन्त्रे कर्तृशब्दः स्यात् प्राज्ञस्यावेदनं यथा । ***

***सर्वप्रदर्शके चैव तुरीये सर्वदर्शनम् ॥' इति ब्रह्मतर्फे ॥***

### **श्रीव्यासतीर्थविरचिताटीका**

**खण्डार्थः**

एवं विश्वादीनां त्रयाणां स्वरूपं निरूप्य तुरीयस्य स्वरूपं निरूपयति- नान्तः प्रमित्यादिना ॥ १ ॥

**भाष्यार्थः-**

तुरीयस्य तु मूले स्थानानुक्तेस्तदुक्तिपूर्वं नान्तःप्रज्ञ इत्यादिवाक्यम् अप्रतीतेर्न प्रज्ञं नाप्रज्ञमिति विरोधप्रतीतेश्च व्याचष्टे - विष्णुरित्यादिना ॥ नासिकामूलमारभ्य द्वादशाङ्गलान्ते मस्तकमध्य इति केचित् । मस्तक- मध्यमारभ्योपरि द्वादशाङ्गुलप्रदेश इत्यन्ये । अदृष्ट इत्यत्र सर्वथादृष्ट इत्यन्यथाप्रतीतिं निवारयन् व्याचष्टे - मुक्तानामिति ॥ सम्सारव्यवहारे यथा विश्वादयो नुमितिदृश्या न तथा दृश्यते । तर्हि तुरीयो मुक्तानां सर्वथा दृश्य इत्यत उक्तं सम्यक् समाहितानाम् अपरोक्षदृशामिति । तेषामपि सर्वदा दृश्यते किं नेत्युक्तं कापीति । कचिद्दर्शनकारणमाह- प्राप्तानामिति ॥ षोडश कलां प्राप्तानां पञ्चदशकलानुसन्धानं विना जीवस्वरूपं जानतामिति । नान्तः प्रज्ञं न बहिः प्रज्ञं न प्रज्ञानधनं न प्रज्ञं नोभयतःप्रज्ञं नाप्रज्ञमिति षडपि पदानि क्रमेण व्याचष्टे - अन्तरित्या-

दिना ॥ पूर्वं विश्वादिवत्संसारव्यवहारेऽनुमित्यदृश्यत्वाददृष्टमिति व्याख्यान इदानीममुक्तस्य साक्षाद्दृगविषयत्वाददृष्टमिति सापवाद- मर्थान्तरमाह- अमुक्तस्येति ॥ षोडशीं कलामृते अमुक्तस्यादृष्टत्वाद्वा तुरीयोऽदृष्ट इत्युक्त इति योजना । तद्विषयवाग्व्यवहारदर्शनात् कथमव्यवहार्यस्तुरीय इत्यतस्तव्याचष्टे - ग्रहणादेरिति ॥ लक्षणराहित्य- प्रतीतिं निवारयन् लक्षणपदं व्याकुर्वन् अचिन्त्यत्वादौ कारणञ्चाह- जाग्रदिति ॥ योजना तु लक्षणमनुमापकं हि । तत्किमत्र जाग्रदादि- प्रवृत्तिः । तद्राहित्यादलक्षणः । तत एव तत्प्रतीत्यभावादेवाचिन्त्यः । तत एवाचिन्त्यत्वादेवानिर्देश्यो निर्देष्टुमशक्यः शब्दागोचर इति यावत् ।

ननु लक्षणरहितत्वादलक्षण इति किं न स्याद् इत्यत आह- चिदानन्देति ॥ लक्षणान्तरमाह - मुक्तस्येति ॥ अप्रतीतेरैकात्म्यप्रत्यय- सारपदं व्याचष्टे - एक इति । अनेनैकात्म्यं चासौ प्रत्ययश्वासौ सारश्चेति विग्रह उक्तो भवति । प्रपञ्चस्योपशमः संहारकृदित्यन्यथाप्रतीतेर्व्याचष्टे- प्रपञ्च इति ॥ तर्हि सार इत्यनेन पुनरुक्तिरित्यत उपशब्दार्थकथनपूर्वकं परिहरति- उत्कृष्टेति ॥ उपशब्द उपशमशब्दः । ‘उच्छम इतीरणात् ' इति चेन्न । उच्छब्दार्थत्वादुपशब्दस्य प्रपञ्चोपशममित्यस्यार्थमाह- प्रपञ्चमिति ॥ सारादिशब्दार्थत्वेनैकार्थत्वप्रतीतिं निवारयञ्छिव- शब्दार्थमाह- निर्दुःखेति ॥ न विद्यते द्वैतं भिन्नं यस्मात्तदद्वैतमित्य- न्यथाप्रतीतिं निवारयन् व्याचष्टे- अन्यथेति ॥ वस्त्वपेक्षयान्यथाप्रत्ययो द्वैतमिति कथं शब्दलभ्यमित्यतस्तद् व्युत्पाद्य दर्शयति- अपेक्ष्येति ॥ योजना तु वस्तुयाथार्थ्यं वस्तुतत्वमपेक्ष्य यान्यस्वरूपता सा द्वित्वं द्वीत्युच्यते । द्वितीयेन प्रकारेणेतं ज्ञातं द्वीतम् । अत्र ज्ञानार्थः क इत्यत उक्तमिण् गताविति । तथा च तज्ज्ञानं द्वितीयप्रकारेण ज्ञातस्य ज्ञानं द्वैतमिति । ‘स आत्मा स विज्ञेयः' इति तुरीयस्यैव विज्ञेयत्वमुच्यत इति प्रतीतिं वारयति - स आत्मेति ॥ किमर्थमत्रोच्यते स इत्यत आह- उपसंहारार्थमिति ॥ चतुष्पादोपसंहारार्थमित्यर्थः ।

ननूपसंहारार्थमिति कथमुच्यते, 'सोऽयमात्माध्यक्षरम्' इत्यादिनापि निरूप्यमाणत्वादित्यत आह- सोऽयमिति ॥ पृथगारम्भादकारादि- वाच्यत्वनिरूपणार्थारम्भात् । ननु स आत्मा स विज्ञेय इति तुरीयस्यैव विज्ञेयत्वमुच्यत इत्येवार्थः किं न स्यादित्यत आह- विश्वे ॥ इन्द्रार्जुनादिवद्रूपेषु निर्विशेषोऽपि ॥ १ ॥

**खण्डार्थः-**

उक्तार्थं श्लोकैः संवादयन् आह - अत्रेति ॥ प्रपञ्चोपशममिति सर्वारिष्ट- निवृत्तिकारणं तुरीयमित्युक्तम् । तत्र मन्त्रं पठति - निवृत्तेरिति ॥ २ ॥

**भाष्यार्थः**

निवृत्तेः सर्वदुःखानामित्यस्यान्वयाप्रतीतेरपेक्षितं दर्शयति- सर्वेति ॥ तुरीयः सर्वदुःखनिवृत्तिकारणमित्येतत् कुतः केन निमित्तेन देवश्चेत्यत आह- हरिरिति ॥ दीव्यते गम्यत इति व्युत्पत्तिः । ननु मूले जीववाचकं नास्ति तत्कथं जीवगम्यत्वाद्देव इति कश्चेशानशब्दार्थ इत्यत आह- भावा इति ॥ २ ॥

**खण्डार्थः**

नान्तःप्रज्ञं न बहिः प्रज्ञं नोभयतः प्रज्ञं न प्रज्ञमिति यत्तुरीयस्य विश्वादिभ्यस्त्रिभ्यो वैधर्म्यमुक्तं तत्र मन्त्रं पठति - कार्येति ॥ कार्यकारणे अविद्याभ्रमौ ॥ ३ ॥

**भाष्यार्थः -**

कार्यकारणबद्धावित्यादि विश्वादीनामविद्या तत्कार्यबद्धत्वपरत्व-प्रतीतिं निवारयन् व्याचष्टे कार्येति ॥ बद्धत्वमेवार्थः किं न स्यदित्यत आह- कुत इति ॥ चिदात्मनः जडामिश्रितकेवलचिन्मात्रत्वान्न बद्धत्व- मित्यर्थः । बन्धकत्वाद् बद्ध इत्येतच्छ्रुत्या च समर्थयते - सबद्ध इति । इतोऽपि बन्धकत्वाद् बद्ध इत्येवाथो ऽन्यथा श्रुत्यभिप्रायविरोध इत्याशयवान्छ्रुत्यभिप्रायप्रतिपादिकां स्मृतिं पठति - विष्णो ॥ कथमेतद् ब्रह्मादिगुणवचनादित्यत उक्तम्- तदर्थमिति ॥ तव विष्णोर्गुणोक्तिपरताऽस्तीति कुत इत्यतः स्वनामनिरुक्त्या समर्थयते- साऽहमिति ॥ गुणा गुणा एव ॥ ३ ॥

**खण्डार्थः -**

न प्रज्ञानघनं नाप्रज्ञमित्युक्ते प्राज्ञाद्वैधर्म्ये मन्त्रं पठति - नात्मान- मिति ॥ ४ ॥

**भाष्यार्थः**

नात्मानं न परांश्चेत्येतत्प्राज्ञस्यात्मादिज्ञानाभावार्थत्वप्रतीतिं निवारयन् व्याचष्टे - नात्मानमिति ॥ किञ्चन न संवेदयेद् इत्यस्यापवादमाह - जीवेति ॥ 'तुर्यं तत्सर्वदृक् सदा' इत्येतत्तुरीयस्य सार्वज्ञप्रतिपादकत्वप्रतीतिं निवारयन्व्याचष्टे - सर्वमिति ॥ ननु भवतूक्त- प्रमाणबलाद् बन्धकत्वादिना बद्धत्वादिकम् अमुख्यार्थे मुख्यप्रयोगे किं कारणमित्यतः स्वातन्त्र्यमित्याह - स्वतन्त्र इति ॥ कर्तृशब्दः मुख्यशब्दः ॥ ४॥

### **श्रीवादिराजीयाप्रकाशिका**

'न प्रज्ञं' विश्वादिवद्वहिरन्तरुभयतो वा जीवं न प्रज्ञापयतीत्यतः प्रज्ञं नेत्युच्यते । 'द्वा नञौ प्रकृतमर्थं सातिशयं गमयतः' इति न्यायेनातिशयेन मुक्तान् प्रज्ञापयतीत्यतस्सर्वथाऽप्रज्ञमपि नेति नाप्रज्ञ-मित्युच्यते । एवं च भिन्नविषयत्वान्न पदयोर्मिथो विरोध इति ज्ञेयम् । अलक्षणं जाग्रत्प्रवर्तकत्वादिलक्षणरहितम् । अत एवाऽचिन्त्यं संसारिभिरचिन्त्यम् । अव्यपदेश्यं जगत्प्रवर्तकत्वादिना विश्वादिवद् व्यवहारायोग्यम् । सर्वथा व्यपदेशागोचरो नेत्याह- मुक्तस्येति ॥ एकः प्रधानः । आत्मा परिपूर्णः । एकश्चासावात्मा चैकात्मा । प्रधानस्सन् परिपूर्ण इत्यर्थः । तस्य भाव एैकात्म्यम् । एकत्वे सति पूर्णत्व - स्वभाववानित्यर्थः ।

ओंकारार्थनिरूपणपरेऽस्मिन् ग्रन्थे जीवस्य न प्रतिपाद्यता । 'एष सर्वेश्वरः' इत्यादिना सर्वेश्वरत्वादेरुक्तत्वाच्च । एवं च विश्वादयोऽपि भगवदवतारा एव । अत एव, जीवस्य स्वस्यैव विश्वाद्यवस्थायामैकात्म्य- प्रत्ययसारत्वं नास्ति, किन्तु तुरीयावस्थायामेवेत्यैक्यवादिनां दुराशाया अपि नात्राऽवकाशः । अस्माकं तु तुरीये प्रोक्तं सर्वेश्वरत्वे सति पूर्णत्वाख्यमैकात्म्यं ज्ञानरूपत्वाख्यं प्रत्ययत्वमानन्दरूपत्वाख्यं सारत्वं च सकलभगवदवतारेष्वपि समम् । तस्मादेकत्रोक्तेरन्यत्र नास्तीति नाऽभिप्रायः । किन्त्वेकस्मिन् अन्नपात्रे पक्कीभूततण्डुलानां मध्ये एकतण्डुलस्य पाके स्पर्शेन गृहीतेऽन्यत्रापि पाकानुमानवत् सर्वावतारेष्व- पीयूपतानुमानार्थं तुरीये ऐकात्म्यप्रत्ययसारत्वाद्युक्तिरिति ज्ञेयम् ।

अद्वैतमन्यथाप्रत्ययाख्यद्वैतरहितम् । ऐक्यप्रतिपादकत्वे अद्वैतपद- स्यैकात्म्यप्रत्ययसारमित्यनेन पुनरुक्तता स्यात् । किं चैकस्मिन् देहे जीवस्याप्येकत्वेन कथं विश्वादिभेदेन चतूरूपत्वम् । अवस्थाविशेषेण चतुष्ट्वे चतुर्लक्षोत्तराशीतिलक्षयोनिषु परिवर्तमानस्यैकस्यैव जीवस्य चतुर्लक्षो- त्तराशीतिलक्षरूपता च स्यात् । तत्र सर्वत्रैकस्यैव परिवर्तमानत्वेनैकतायां कथमेकस्यैवात्रापि चतुष्ट्वम् ? अतो यत्किञ्चिदेतत् ।

कान्तिगतिमतीनां श्रुत्युक्तत्वाद्देवो गम्यत इति भावेनाऽह - सर्वजीवानां गम्यत्वादिति। सर्वदुःखानां निवृत्तेः प्रभुरित्येतावतैव पूर्तेः पुनरीशानपदस्य वैयर्थ्यं स्यादित्यत आह- ईशानामपि मुक्तानामिति । अननाद् अन चेष्टायामिति धातोः प्रेरणादित्यर्थः । बन्धसम्बन्धी बद्ध इत्युच्यते । सम्बन्धश्चऽधाराऽधेयभावो जीवे, हरौ स्वस्वामिभावः । अतः शब्द- शक्त्यैवायमर्थः सिद्ध इति ज्ञेयम् ।

एवं भगवति योग्यार्थसम्भवेऽपि यो हरौ द्वेषाद्धर्यवताराणां विश्वादीनामेव बछ्रुत्वमाशास्ते तं ‘एष सर्वेश्वर एष सर्वज्ञ एष सर्वान्तर्याम्येष योनिः सर्वस्य' इति विश्वादीनां महामाहात्म्यं प्रतिपादयन्ती श्रुतिरेवाऽभासीकृत्य, नरके पातयित्वा वायुदूतैर्बद्धान् करिष्यति । अतोऽस्माभिः पृथक् न प्रयतितव्यम् ।

तत्सरणात्सदेति वदता सृ गताविति धातोः सरस्सरणमनुसरणम्, तद्वती सरस्वतीति व्युत्पत्तिः सूचिता । सरोवाचकसर ः शब्दवदयमपि शब्द इति ज्ञेयम् । अयोग्यजीवेषु स्वरूपभूतसुखाऽभावेन दुःखाभाव एव सुखभ्रान्तिरिति सूचनाय सुखं वाऽपीत्युक्तम् । सर्वदृक् सदेत्यत्र मुक्तौ मुक्तानां सर्वं दर्शयतीति सर्वदृक् । तर्हि कर्तृशब्दः कथमित्यत आह- स्वतन्त्रे इति ॥ प्राज्ञस्यावेदनं यथेत्यस्य जीवगतावेदनं प्रति प्राज्ञस्य कारयितृत्वाद् यथा प्राज्ञः किञ्चन न संवेत्तीत्यकर्तृप्रयोगस् तथाऽत्रापीति भावः ॥ १-४ ॥

### **श्रीनिवासतीर्थविरचितापदार्थदीपिका **

एवं विश्वादीनां त्रयाणां महिमानं निरूप्य तुरीयस्य तन्निरूपयति- नान्तः प्रज्ञमित्यादिना ॥ तत्र जागरितस्थानः स्वप्नस्थानः सुषुप्तस्थान इति विश्वादीनां स्थानोक्तिवत् तुरीयस्य स्थानानुक्तेस्तद्दर्शयति- विष्णुरिति ॥ द्वादशान्त इत्यस्य मस्तकमारभ्योपरि गगने द्वादशाङ्गुल- प्रदेश इत्यर्थ इत्याहुः । वस्तुतस्तु नासिकामारभ्योपरि द्वादशाङ्गुलान्ते मस्तकमध्य इत्यर्थः । ‘परमात्मा चतूरूपः सर्वप्राणिशरीरगः' इति पूर्वमुक्तत्वादिति ध्येयम् । तुरीयस्य कार्यं वदन्नदृष्टमित्येतत् सर्वथाऽदृष्टमित्यन्यथाप्रतीतिनिरासाय व्याचष्टे - मुक्तानामिति । तथा च तुरीयो मोक्षद इत्युक्तं भवति । व्यवहारे व्यवहारदशायां संसार इति नावत् । तथा च मुक्तैरदृष्टमित्यर्थ उक्तो भवति ।

ननु सर्वथाऽदृष्टमित्येवार्थः किं न स्यादित्याशङ्कायां नेत्याह- सम्यगिति ॥ प्राणाच्छ्रद्धामित्यादिना षट्प्रश्नोक्ताः षोडशकलास् तत्र मुख्यप्राणः षोडशसङ्ख्यापूरिका कला । तथाच सम्यक् भगवति समाहितमनसां ध्यानवतां षोडशीं कलां मुख्यप्राणं प्राप्तानां तत्परमानुग्रहवतामिति यावत् । अत एवापरोक्षदृशाम् अपरोक्षज्ञानस्य तदनुग्रहैकसाध्यत्वात् । कर्तरि चेयं षष्ठी । तैर्जीवन्मुक्तैः । पद्यत इति पदं स्वप्राप्यं तुरीयं दृश्यत इत्यर्थः । तैरपि न सर्वदा दृश्यते । किन्तु प्रारब्धकर्मप्रतिबन्धाभावदशायामेवेत्याशयेनोक्तम्- कापीति ॥ काल- विशेष एवेत्यर्थः ॥ पायुगुह्ययोरैक्येन दशेन्द्रियपञ्चमहाभूताख्यं पञ्चदशकलाख्यदेहानुसन्धानं विना या षोडशी कला जीवरूपा तां प्राप्तानां देहाद्भेदेन स्वस्वरूपानुसन्धानवतां स्फुटतरविवेकज्ञानवताम् अत एवापरोक्षदृशामित्यप्याचार्या व्याचक्षते । नान्तःप्रज्ञमित्यादि- वाक्येऽन्तःप्रज्ञ बहिःप्रज्ञ प्रज्ञानघन प्रज्ञशब्दानां चतुर्णामर्थमाह- अन्तरिति ॥ उभयतःप्रज्ञशब्दार्थमाह - बहिरिति । जानन् पश्यंश्च भवति जीव इति शेषः । एतदवस्थाप्रेरकौ विश्वतैजसाविति सम्प्रदाय - विदः । नञामर्थमाह-एतत्सर्वमिति । नाप्रज्ञम् इत्यस्यार्थमाह- सर्वेति ॥

स्वयोग्यतानुसारेण पूर्णज्ञानप्रद इत्यर्थः । तथा च चरमदेहमुत्सृज्य गच्छतामप्रज्ञो ज्ञानाप्रदो न भवतीति नाप्रज्ञ इत्युच्यत इत्यर्थो द्रष्टव्यः । अदृष्टमित्यस्यार्थं प्रमाणान्तरेण दर्शयति- अमुक्तस्य त्विति ॥ कर्तरि षष्ठी । तुशब्दो विशेषार्थः । वाशब्दोऽवधारणे । तथा च विशेषेण षोडशीं कलामृते मुख्यप्राणानुग्रहमन्तरेण अपरोक्षज्ञानाभावेन जीवन्मुक्त - त्वाभावत् । तेनादृश्यत्वादेवेत्यर्थः । देहादिना स्फुटतरविबेकरूपस्य षोडशकलाख्य जीवस्वरूपानुसन्धानरूपापरोक्षज्ञानस्य तदनुग्रहैक- साध्यत्वाद् अपरोक्षज्ञानस्याभावेनामुक्तस्येत्यर्थम् इत्यप्यार्याः ।

अव्यवहार्यमित्यस्यार्थमाह- ग्रहणादेरिति । उपादानादिरूपव्यव - हारस्येत्यर्थः ॥ विना मुक्तिमिति ॥ मुक्तौ तु भगवद्ग्रहणादिकं भक्तस्यास्तीति भावः। तथा चाग्राह्यत्वमव्यवहार्यशब्दार्थ इति द्रष्टव्यम् । अलक्षणमित्यस्यार्थमाह- जाग्रदादीति ॥ आदिपदेन स्वप्नसुषुप्तिसङ्ग्रहः। अलक्षणमचिन्त्यमित्यनयोर्हेतुहेतुमद्भाव इत्याह- अचिन्त्य इति ॥ अनुमापकधर्मराहित्यादेव । अनुमित्याख्यचिन्ताऽविषय इत्यर्थः । अचिन्त्यमव्यपदेश्यमित्यनयोरपि हेतुहेतुमद्भाव इत्याह- तत एवेति ॥ अचिन्त्यत्वादेवेत्यर्थः । व्यवहारस्य व्यवहर्तव्यज्ञानसाध्य- त्वादिति भावः ।

तत एव नन्वलक्षणमित्यस्य सर्वथा लक्षणरहितमित्येवार्थः किन्नस्यादित्यत आह- चिदानन्देति ॥ मुक्तस्य सर्वव्यापारहेतुत्वाख्यलक्षणसद्भावाच्च न सर्वथा लक्षणराहित्यं तदर्थ इत्याशयेनाह - मुक्तस्येति ॥ ‘ऐकात्म्यप्रत्ययसारम्’ इत्यत्र ऐकात्म्यं चासौ प्रत्ययश्चासौ सारश्चेति विग्रहमभिप्रेत्यैकात्म्यादिपदानामर्थमाह - एक इत्यादिना ॥ तदेव प्रधानपूर्णत्वमेव । प्रपञ्चोपशममित्यत्र प्रपञ्चश्चासावुपशमश्चेति विग्रह-मभिप्रेत्य प्रपञ्चोपशमशब्दयोरर्थमाह- प्रपञ्च इति ॥ प्रपञ्चशब्दस्य विस्तारवाचित्वाद्विस्तृतेरित्युक्तम् । देशतः कालतः गुणतश्चेत्यर्थः । शम आनन्दरूपत इत्यस्मात्पूर्वम् उच्छब्दापरपर्याय उपशब्द उत्कृष्टवाचीति पूरणीयम् । एवम् उपशमशब्दयोर् अर्थमुक्त्वा वाक्यार्थमाह- उत्कृष्टानन्द- रूपत्वादिति । तथा च सारपदेनागतार्थतेति द्रष्टव्यम् । उत्कृष्टत्वं चात्रापरिच्छिन्नत्वं विवक्षितम् । न निर्दुःखत्वम् । तेन न शिवशब्देन गतार्थतेति मन्तव्यम् । उपशब्द इति नामैकदेशग्रहणे नामग्रहणम् । भीमो भीमसेन इतिवत् । तथा च उपशमशब्दवाच्य इत्यर्थः । प्रपञ्चस्य देहबन्धरूपस्योपशमो नाशो यस्माद्भवति असौ प्रपञ्चोपशम इत्यर्थान्तरमप्याह- प्रपञ्चमिति । तेनापीति । अनेन निर्वचनेना- पीत्यर्थः ।

सारोपशमशब्दागतार्थतया शिवशब्दार्थमाह- निर्दुःखेति ॥ शिवशब्दः शिवशब्दवाच्यः श्रुतौ श्रुत इत्यर्थः । न विद्यते द्वैतं भिन्नं यस्मात्तदद्वैत- मित्यन्यथाप्रतीतिनिरासायाद्वैतशब्दार्थमाह- अन्यथा प्रत्यय इति वस्तुगतयाथार्थ्यापेक्षयेति शेषः । शमयेन् मुक्तिदानेन ज्ञानदानेन वेति । अन्यथा प्रत्ययस्य कथं द्वैतशब्दवाच्यत्वमित्यतः प्रमाणान्तरेण तद्दर्शयति- अपेक्ष्येति ॥ वस्तुयाथार्थ्यमपेक्ष्य याऽन्यस्वरूपता सा द्वित्वम् । वस्तु- याथार्थ्यमपेक्ष्य द्वितीयः प्रकार इत्यर्थः । तद्द्वीत्युच्यत इति ग्राह्यम् । इण्गताविति धातोर्भावे क्तप्रत्यये इतशब्देन ज्ञानमुच्यत इत्यपि ग्राह्यम् । एवं पदार्थमुक्त्वा वाक्यार्थमाह- तज्ज्ञानमिति । तथा च वस्तुगत- याथार्थ्यापेक्षया द्वितीयेन प्रकारेण ज्ञातं द्वीतम् । स्वार्थे चाण्प्रत्यये द्वीतमेव द्वैतमुच्यत इत्यर्थः । स आत्मा स विज्ञेय इति तुरीयस्यैव आत्मत्वादिकमुच्यत इत्यन्यथाप्रतीतिनिरासाय व्याचष्टे - स आत्मेति ॥ ‘सोऽयमात्मा चतुष्पात्’ इति विश्वादिरूपेण चतुर्धाविभक्त एव स आत्मा स विज्ञेय इत्युच्यते । तत्किमर्थमित्यत उक्तम् - उपसंहारार्थमिति । चतुष्पात्स्वरूपनिरूपणोपसंहारार्थमित्यर्थः ।

ननूपसंहारार्थमित्ययुक्तम् । 'सोऽयमात्माध्यक्षरम्' इत्यादिना पुनस्तत्स्वरूपनिरूपणस्य क्रियमाणत्वेन तत्समाप्त्यनन्तरमुपसंहारस्य कर्तुमुचितत्वादित्यत आह- सोऽयमिति ॥ विश्वादीनां प्रणवांशाकारादि- प्रतिपाद्यत्वं वक्तुं सोऽयमित्यादेः प्रकरणान्तरारम्भार्थत्वान्न पूर्वप्रकरणेनैक- वाक्यता । अत उपसंहारार्थमित्युक्तं युक्तमिति भावः । —स आत्मा स विज्ञेय' इत्युक्तमात्मत्वादिकं विश्वादिरूपचतुष्टयसाधारणम्, न तु तुरीयस्यैवेत्यत्र प्रमाणमाह - विश्वादिरूप इति ॥ निर्विशेषोऽपि इन्द्रार्जुनादिवद्विशेषरहितोऽपि । केवलं विशेषबलेन चतुर्धा समुदीरित इत्यर्थः । निर्विशेषोऽपि निर्भेदोऽपीति वा ।

नान्तःप्रज्ञमित्यादिनोक्तार्थे प्रमाणत्वेन सलिलेश्वरोदाहृतश्लोकेष्वादौ प्रपञ्चोपशममित्यस्मिन्नर्थे सम्मतितयोदाहृते निवृत्तेरिति श्लोके पदानां व्यवहितत्वात् प्रभुशब्दार्थं वदमेवान्वयं दर्शयति- सर्वदुःखानामिति ॥ कारणभूत इति प्रभुशब्दार्थकथनम् । ननु तुरीयस्य सर्वदुःखनिवृत्तिकारणत्वं कुत इत्यत आह- हरिरिति । मोक्षदत्वात्सर्वदुःखनिवृत्तिकारणत्वमिति भावः । सर्वभावानां देव इत्यस्यार्थमाह- देव इति ॥ सर्वभावानामि- त्यस्यार्थः- जीवानामिति ॥ कर्तरि षष्ठी ॥ गम्यत्वादिति ॥

देव इत्यस्य 'दिवु क्रीडाविजिगीषाद्युतिस्तुतिमोदमदस्वप्नकान्तिगतिषु' इति धातु- व्याख्यानादिति भावः । तथा च ' दिवु धातोर्घञर्थे क विधानम्' इति वार्तिकेन कर्मणि कप्रत्यये ककारलोपे कित्वेऽपि च्छान्दसत्वाद् गुणे च सति निष्पन्नो जीवानामित्यर्थ उक्तस् तत्र जीवानां कथं भावशब्दवाच्यत्वमित्यत आह- भावा जीवा इति ॥ भवन्ति देहसम्बन्धेनोत्पद्यन्ते । ईशान इत्यस्यार्थमाह- ईशानामपीति ॥ ईशानां मुक्तानामननात् । ' अन चेष्टायाम्' इति धातोश्चेष्टकत्वादीशानः श्रुत इति योजना ।

‘नान्तःप्रज्ञं न बहिःप्रज्ञं न प्रज्ञानघनम्' इति तुरीयस्य यद्विश्वादिभ्य- स्त्रिभ्यो वैधर्म्यमुक्तं तत्र सम्मतितयोदाहृते 'कार्यकारणबद्धौ तौ ' इति मन्त्रे विश्वादीनां त्रयाणां बद्धत्वमुच्यते । तदयुक्तम् । सर्वमानविरोधादित्यतो बद्धत्वोक्तेरभिप्रायं प्रमाणेन दर्शयति- कार्यकारणबन्धस्येति । जीवनिष्ठ- कार्यकारणबन्धस्येत्यर्थः । खण्डार्थकथनसमये इदं प्रपञ्चयिष्यामः । तदधीनत्वत इत्यनेन तदधीनत्वादर्थवदिति न्यायं सूचयति । उक्तं चानुव्याख्याने । 'दुःखिबद्धावराद्यास्तु तदधीनत्वहेतुतः । शब्दा ब्रह्मणि वर्तन्ते' (ब्र.सू. अनु. १.४.२, श्लो. १ ) इति । श्रुतौ कार्यकारण- बद्धाविति श्रुतौ । प्रतीत एवार्थः किं न स्यादित्यत आह- कुत इति ॥ ‘बन्धेशस्य’ बन्धदातृतया तत्स्वामिनः । बन्धयतीति बद्ध इति कर्तृ- व्युत्पत्त्यापि बद्धादिशब्दवाच्यत्वं हरेरिति भावेन श्रुतिं पठति - स बद्ध इत्यादिना ॥ उक्तञ्च न्यायविवरणे- 'प्रसिद्धत्वात्कर्तृव्युत्पत्तेः' इति ॥ किञ्च यदि हरेर्बद्धत्वमेव श्रुत्यर्थस् तर्हि श्रुतीनां यद्भगवद्गुणोत्कर्षे महातात्पर्यं तद्विरुद्ध्येत । ननु गुणोत्कर्षे एव महातात्पर्यं श्रुतीनां कुत इति चेत्तत्राह- विष्णोरिति ॥ सुरान् प्रति वेदाभिमानिसरस्वतीवाक्यमिदम् । अतो ममेति युक्तम् । गुणोक्तिपरता गुणोक्तौ तात्पर्यवत्त्वमित्यर्थः । हे सुरेश्वराः ।

ननु कथमेतद् वैष्णवानां ब्रह्मादीनामपि महिम्नः प्रतिपादनादित्यत आह- तदर्थमिति । यदा वैष्णवानां ब्रह्मादीनामित्थं महिमा तदा किं वाच्यं विष्णुरपारमहिम इत्येवंरूपेण विष्णोर्गुणोत्कर्षप्रतिपादनार्थमित्यर्थः । अन्यद्वचनं भगवदितरेषां गुणोत्कर्षप्रतिपादकं वचनम् । यथोक्तम् । 'चरितं \`वैष्णवानां च विष्णूद्रेकाय कथ्यते ' इति । तस्य गुणोत्कर्षस्य । मम सम्मतः । सरस्वतीति मन्नामनिर्वचनपर्यालोचनयापि मम विष्णोर्गुणोत्कर्ष एव महातात्पर्यमित्याशयेनाह- सेति । तत्सरणादिति । तस्य भगवद्गुणो- त्कर्षविरोध्यर्थस्य सरणाद् अपसारणाद् अहं सरस्वतीत्यर्थः । यद्वा सृगताविति धातोस्तां विष्णुगुणोत्कर्षोक्तिं प्रत्येव मम सदा गमनादहं सरस्वतीत्यर्थः । .

ननु सरःसरणम् अस्या अस्तीत्यर्थे सरस्शब्दान् मतुप्प्रत्यये सरस्मीति स्यादिति चेदुच्यते । 'मादुपधायाश्च मतोर्वोयवादिभ्यः' इत्यनेन मतुपो मकारस्य वकाराङ्गीकारात् । तथाच सरस्शब्दात्तदस्यास्तीत्यर्थे मतुप्प्रत्यये उप् इत्यस्य लोपे मकारस्य वकारे सरस्वदिति जाते स्त्रीत्वविवक्षायां ङीपि सरस्वतीति युक्तमित्यवगन्तव्यम् । सम्प्रोक्ता यस्मादिति शेषः । 'गुणाः ' गुणा एव वेदप्रतिपाद्यत्वेन ज्ञेयाः ।

‘न प्रज्ञानघनम्’ इत्युक्ते प्राज्ञाद्वैधर्म्ये सम्मतितयोदाहृतं नात्मानमिति मन्त्रं प्राज्ञः किञ्चन सम्वेत्तीत्यस्यापवादप्रदर्शनपूर्वकं प्रमाणेनैव व्याचष्टे- नात्मानमिति ॥ स्वस्वरूपमित्यर्थः । परान् वक्ष्यमाणजीवकालादिव्यति- रिक्तान् पदार्थान् । संवेदयेदित्यनेन संवेत्तीत्येतत् णिजन्ततया व्याख्येय- मिति सूचयति । जीवकालाभ्यां सहितं तमः जीवकालतमः प्रदर्शयेत् । सुप्ताविति शेषः । नाप्रज्ञमित्युक्ते सर्वज्ञानप्रदत्वे सम्मतितयोदाहृतं तुर्यं तत्सर्वदृक्सदेति मन्त्रं व्याचष्टे - सर्वं त्विति ॥ स्वस्वरूपादिकं सर्वं योग्य- मित्यर्थः । दर्शयेदिति वचनेन सर्वदृगित्येतदपि णिजन्तमित्युक्तं भवति ।

ननु बन्धके बद्धशब्दस् तथाऽसंवेदयितरि न संवेत्तीति कर्तृशब्दः । तथा सर्वप्रदर्शयितरि सर्वदृमिति च कर्तृशब्दः कस्मात्प्रयुज्यते । अनुशासना- भावादित्यत आह- स्वतन्त्र इति ॥ ' स्वतन्त्रः स कर्ता' इति वचनात् क्रियायां यः स्वतन्त्रस् तस्मिन् कर्तृशब्दः स्यात् कर्तेति मुख्यः कर्तृशब्दप्रयोगः स्यात् । अत्रैतदुपनिषदुक्तमेवोदाहरणं दर्शयति- प्राज्ञस्येति ॥ यथा- संवेदयितुः प्राज्ञस्य न संवेत्तीत्यसंवेदनक्रियां प्रति मुख्यतः कर्तृत्वं कथ्यते । इतरेषामसंवेदनरूपक्रियाप्रदाने प्राज्ञस्यैव स्वातन्त्र्यात् । तथा च सर्वप्रदर्शके तुरीये सर्वदृगिति सर्वविषयकदर्शनक्रियां प्रति मुख्यतः कर्तृत्वमुच्यते । इतरेषां दर्शनक्रियाप्रदाने तुरीयस्यैव स्वतन्त्रत्वादित्यर्थः । तथा च ब्रह्मतर्कवाक्ये 'स्वतन्त्रे कर्तृशब्दः स्यात्' इति स्वोक्तार्थे दृष्टान्तत्वेनैत- द्वाक्योक्तप्रमेयस्योपादानात्संवेत्ति सर्वदृगितिपदद्वयं णिजन्तत्वेनैव व्याख्येयमिति भावः । एवं बन्धनरूपक्रियायाम् ईश्वरस्यैव स्वतन्त्रत्वेन बन्धस्य तदधीनत्वात् तदधीनत्वादर्थवदिति न्यायेन बद्धशब्दप्रयोगोऽपि युक्त इत्यवगन्तव्यम् ॥ १-४ ॥

