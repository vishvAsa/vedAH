+++
title = "०१ प्रणवप्रतिपाद्यं ब्रह्म"

+++


## ओमित्येतदक्षरम्

**माण्डूकोपनिषद्भाष्यम्**

**हरिर् ओम्**

**॥ श्रीमद्धनुमद्भीममध्वान्तर्गतरामकृष्णवेदव्यासात्मकलक्ष्मीहयग्रीवाय नमः ॥**

# उपनिषत्

# (प्रणवप्रतिपाद्यं ब्रह्म)

# ओ३म् ॥ ओमित्येतदक्षरम् । इदं सर्वम् । तस्योपव्याख्यानं भूतं भवद् भविष्यदिति । सर्वमोङ्कार एव । यच्चान्यत् त्रिकालातीतं तदप्योङ्कार एव ॥ १ ॥

## **भाष्यम् **

***ॐ॥ पूर्णानन्दज्ञानशक्तिस्वरूपं नित्यमव्ययम् । ***

***चतुर्द्धा सर्वभोक्तारं वन्दे विष्णुं परं पदम् ॥ ***

***मण्डूकरूपिणा वरुणेन चतूरूपो नारायणः स्तूयते । ***

***'**ध्यायन्नारायणं देवं प्रणवेन समाहितः । ***

***मण्डूकरूपी वरुणस्तुष्टाव हरिमव्ययम्' इति पाझे ॥ ***

***'**ओमित्युक्तं तु यद् ब्रह्म तदक्षरमुदाहृतम् । ***

***ओतमत्र जगद् यस्मादों तस्माद् भगवान् हरिः ॥ ***

***' तदिदं गुणपूर्त्यैव सर्वमित्येव शब्दितम् । ***

***भाविभूतभवत्कालेष्वेकरूपतया हरिः ।***

***सर्वदा नित्य इत्येषा व्याख्योङ्कारस्य कीर्त्तिता ॥ '***

***इति बृहत्संहितायाम् ॥***

***'**ओमित्याक्रियते यस्मादोङ्कारोऽसावतः परः ।***

***सर्वत्वमिति पूर्णत्वं तन्नान्यस्य हरेः क्वचित् ॥'***

***इति नैर्गुण्ये ॥***

***सर्वमोङ्कार एवेत्यन्यस्य पूर्णत्वनिवारणम् । त्रिकालातीतत्वं च तस्यैव । प्रकृतेरपि त्रिकालातीतत्वं विद्यत इति अन्यदिति विशेषणम् ॥***

