+++
title = "०७ सूर्यमण्डले विष्णुरुपास्यः"

+++


## हिरण्मये परे कोशे विरजं ब्रह्म निष्कलम्

# उपनिषत्

# (सूर्यमण्डले विष्णुरुपास्यः)

# हिरण्मये परे कोशे विरजं ब्रह्म निष्कलम् । 

# तच्छुभ्रं ज्योतिषां ज्येतिस्तद्यदात्मविदो विदुः ॥ १२ ॥

## **भाष्यम्**

***'**ब्रह्माण्डमध्यगो नित्यं तपत्येष रवौ स्थितः ॥ ' इति च ॥ ***

### **पदार्थदीपिका**

'हिरण्मये परे कोशे' इत्यनेन ब्रह्मोपास्तौ किमधिष्ठानमुक्तं स्यादित्यतस्तद्दर्शयति- ब्रह्माण्डेति । ब्रह्माण्डमध्यगे सूर्यमण्डले स्थिते रवौ स्थितः सन्नित्यं तपतीत्यन्वयः । एतादृशं ब्रह्म विदुरिति श्रुत्यर्थो द्रष्टव्यः । न तत्र सूर्यो भातीत्यादिकं सूर्यादयो ब्रह्माद्याधारत्वेन पृथक् न भान्ति ।

### **श्रीनिवासतीर्थविरचिताखण्डार्थः**

एवं शरीरे उपासनास्थानमुक्त्वा ब्रह्माण्डमध्यस्थसूर्यमण्डलान्तर्गते सूर्याख्यस्थाने चोपास्तिप्रकारमाह- हिरण्मय इति ॥ हिरण्मये कोशे ब्रह्माण्डे तन्मध्यस्थिते हिरण्मये तद्वत्पीतरूपोपेते सूर्यमण्डले स्थिते परे वरुणाद्युत्तमे सूर्ये स्थित्वा तपनक्रियां कुर्वाणमिति शेषः । यत्तद्ब्रह्म विरजं रजआदिगुणशून्यं वर्णव्यत्यासेन विजरं जराशून्यमिति वा । निष्कलं षोडशकलात्मकदेहरहितम् अत एव शुभ्रं शुद्धं ज्योतिषां सूर्यादिज्योतिषां ज्योतिष्ट्वप्रदं पूर्वे आत्मविदः सूर्यान्तर्गतभगवदुपास्तिप्रकारविदो ज्ञानिनो विदुर्यस्मात्तस्माद्भवद्भिरपि तत्र तथोपास्तिः कर्तव्येति भावः ॥ १२ ॥

------------------------------------------------------------------------

न तत्र सूर्यो भाति न चन्द्रतारकं

# उपनिषत्

# न तत्र सूर्यो भाति न चन्द्रतारकं 

# मा विद्युतो भान्ति कुतोऽयमग्निः । 

# तमेव भान्तमनु भाति सर्वं

# तस्य भासा सर्वमिदं विभाति ॥ १३ ॥

## **भाष्यम्**

***सूर्यादयस्तं न भासयन्ति ॥***

### **पदार्थदीपिका**

तदात्मकत्वादित्यन्यथाप्रतीतिनिरासाय स्वयं व्याचष्टे - सूर्यादय इति ॥ तथा च तत्र विषये ब्रह्मविषये सूर्यादयो न भान्ति । सूर्यादयस्तं न भासयन्तीति यावदिति, सूर्याद्यप्रकाश्यप्रकाशवत्त्वरूपं स्वप्रकाशत्व - मेवानेनोच्यत इति भावः ॥

### **श्रीनिवासतीर्थविरचिताखण्डार्थः**

‘ज्योतिषां ज्योतिः' इत्युक्तं सूर्यादिभासकत्वं विशदयन् सर्वं सूर्यादिप्रकाशप्रकाश्यं दृष्टं भगवत्स्वरूपं तु कथमित्याशङ्कां सूर्याद्यप्रकाश्य- प्रकाशवत्त्वरूपस्वप्रकाशत्वाख्यमहिमोक्त्या परिहरति- न तत्रेति ॥ चन्द्रतारकमिति द्वन्द्वैकवद्भावः । सूर्यादयस्तत्र तद्विषये न भान्ति भगवन्तं न भासयन्तीति यावत् । ‘न तद्भासयते सूर्यः' इत्यादिवचनात् । भान्तं प्रकाशमानं तं भगवन्तं तमन्वेव सर्वं सूर्यचन्द्रादि भाति प्रकाशयते सर्वमिदंजगत् । तस्य भगवतो भासा तदीयया सूर्यादिभासा च विभाति प्रकाश्यत इत्यर्थः ॥ १३ ॥

