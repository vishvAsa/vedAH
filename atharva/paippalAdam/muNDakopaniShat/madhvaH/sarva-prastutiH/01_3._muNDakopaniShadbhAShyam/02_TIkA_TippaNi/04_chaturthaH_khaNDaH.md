+++
title = "०४ चतुर्थः खण्डः"

+++


## तदेतदक्षरं ब्रह्म स प्राणस्तदु वाङ् मनः

# उपनिषत् तदेतदक्षरं ब्रह्म स प्राणस्तदु वाङ् मनः । 

# तदेतत् सत्यं तदमृतं तद् वेद्धव्यं सोम्य विद्धि ॥ ३ ॥

भाष्यम्  
***'**प्राणः प्रणयनाद् विष्णुर्वक्तृत्वाद् वागुदीरितः । ***

***मनो मन्तृत्वतो विष्णुः सर्वजीवनियामकः ॥ '  
**इति शब्दनिर्णये ॥***

### **पदार्थदीपिका**

श्री.टी. - ‘स प्राणस्तदु वाङ्मनः' इत्यत्र विष्णोः प्राणाद्यभेदेन तच्छब्द- वाच्यत्वमुच्यत इत्यन्यथाप्रतीतिनिरासाय प्राणादिशब्दान् विष्णौ प्रमाणेनैव निर्वक्ति- प्राण इति ॥ प्रणयनात् प्रकर्षेण प्रेरणात् । प्रकर्षेण ऊर्ध्वमिति यावत् । भक्तानां नयनादिति वा । मन्तृत्वतो ज्ञातृत्वतः सर्वजीव- नियामकतया तदन्तर्गतो हरिः प्रणयनादिनिमित्तैः प्राणादिशब्दैरुच्यत इत्यर्थः ॥

### **श्रीनिवासतीर्थविरचिताखण्डार्थः**

सो ऽक्षरशब्दवाच्यो विष्णुः प्रणयनात् प्राणः । ' तदु' तदेव ।

वक्तृत्वाद्वाक् मन्तृत्वान्मनः । तदेतत्सत्यं सद्भिः प्राप्यं तदेवामृतं मृतिरहितं तदेव वेद्धव्यं लक्ष्यं विद्धि । तत्कर्मकं बेधं कुर्वित्यर्थः ॥ ३ ॥

------------------------------------------------------------------------

धनुर्गृहीत्वौपनिषदं महास्त्रं शरं ह्युपासानिशितं सन्दधीत

# उपनिषत्

# धनुर्गृहीत्वौपनिषदं महास्त्रं

# शरं ह्युपासानिशितं सन्दधीत । 

# आयम्य तद्भावगतेन चेतसा

# लक्ष्यं तदेवाक्षरं सोम्य विद्धि ॥ ४ ॥

### **श्रीनिवासतीर्थविरचिताखण्डार्थः**

वेधोपयुक्तं धनुश्शरादिकं दर्शयति- धनुरिति ॥ औपनिषदम् उपनिषत्प्रसिद्धम् । धनुर्गृहीत्वा तस्मिन् धनुषीति शेषः । महात्रम् अस्त्र- श्रेष्ठम् । उपासया निशितं तीक्ष्णीकृतं शरं सन्दधीत सम्यक् स्थापयेत् । अनन्तरं तद्धनुरायम्य विस्तार्य शरयुक्तां ज्यां कर्णान्तमानीयेति यावत् । तद्भावगतेन चेतसा स चासौ भावश्चेति तद्भावः । तस्मिन् लक्ष्यभूतपदार्थ एव स्थितेनान्तःकरणेन तदक्षरं पूर्वोक्तविशेषणविशिष्टमक्षरनामकब्रह्मैव लक्ष्यं तद् विद्धि तद्विषयकं वेधं कुर्वित्यर्थः ॥ ४ ॥

