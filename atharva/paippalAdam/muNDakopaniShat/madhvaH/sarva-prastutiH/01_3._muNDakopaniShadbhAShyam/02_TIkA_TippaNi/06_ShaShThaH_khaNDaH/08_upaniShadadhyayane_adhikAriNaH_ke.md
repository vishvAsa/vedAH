+++
title = "०८ उपनिषदध्ययने अधिकारिणः के?"

+++


## क्रियावन्तः श्रोत्रिया ब्रह्मनिष्ठाः स्वयं जुह्वत एकर्षीन् श्रद्धयन्तः।

# उपनिषत्

# (उपनिषदध्ययने अधिकारिणः के?)

# तदेष श्लोकः-

# क्रियावन्तः श्रोत्रिया ब्रह्मनिष्ठाः 

# स्वयं जुह्वत एकर्षीन् श्रद्धयन्तः।

# तेषामेवैतां ब्रह्मविद्यां वदेत

# शिरोव्रतं विधिवद् यैस्तु चीर्णम् ॥१० ॥

### **श्रीनिवासतीर्थविरचिताखण्डार्थः**

अस्यामुपनिषदि केऽधिकारिण इत्यतस्तां श्लोकेनाह - तदेष इति ॥ तत्तत्रैतदुपनिषदधिकारिनिरूपणविषये एष वक्ष्यमाणः श्लोको भवतीति शेषः । तमेव श्लोकं पठति - क्रियावन्त इति ॥ । ये क्रियावन्तो विहितकर्मानुष्ठानवन्तः श्रोत्रिया वेदाध्ययनसम्पन्ना ब्रह्मनिष्ठाः परब्रह्मणि मनसः स्थितियुक्ताः स्वयं जुह्वतो होमादिकं कुर्वत एकर्षीन् स्वतन्त्रत्वादेको भगवान्। ‘ऋष ज्ञाने' इति धातोस्तद्विषयकज्ञानवन्तो ये तान् श्रद्धयन्तः श्रद्धापूर्वकमर्चयन्तस्तेषामेवैतां ब्रह्मविद्यां वदेत पुनः केषामित्यत उक्तम्- शिरोव्रतमिति ॥ विधिवद्विध्युक्तप्रकारेण शिरोव्रतं चौलोपनयनरूपकर्म यैश्चीर्णमाचरितं तेषामेवेत्यर्थः । अत्र शिरोव्रतमित्युपलक्षणत्वेनोक्तम् । स्वस्वशाखोक्तं व्रतं थैस्तु चीर्णमित्येव द्रष्टव्यम् । स्ववेदव्रतयुक्तस्येति पूर्वमुक्तत्वात् ॥ १० ॥

