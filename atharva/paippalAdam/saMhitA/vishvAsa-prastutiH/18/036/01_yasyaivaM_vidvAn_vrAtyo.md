+++
title = "०१ यस्यैवं विद्वान् व्रात्यो"

+++
यस्यैवं विद्वान् व्रात्यो राज्ञो ऽतिथिर् गृहम् आगच्छेत् ।  
श्रेयांसम् एनम् आत्मनो मानयेत् तथा राष्ट्राय ना वृश्चते  
तथा क्षत्राय ना वृश्चते तथा ब्रह्मणे ना वृश्चते ।  
ततो वै ब्रह्म च क्षत्रं चोद् अतिष्ठतां  
ते अब्रूतां कं प्र विशावेति ।  
ते प्रजापतिर् अब्रवीद् बृहस्पतिम् एव ब्रह्म प्राविशद् इन्द्रं क्षत्रम् इति ।  
ततो वै बृहस्पतिम् एव ब्रह्म प्राविशद् इन्द्रं क्षत्रम् ।  
इयं वाव भूमिर् बृहस्पतिर् असौ द्यौर् इन्द्रः ।  
अयं वावाग्निर् ब्रह्मासाव् आदित्यः क्षत्रम् ।  
ऐनं क्षत्रं गच्छतीन्द्रयावी भवति य आदित्यं क्षत्रं दिवम् इन्द्रं वेद ।  
ऐनं ब्रह्म गच्छति ब्राह्मणवर्चसी भवति  
यो ऽग्निं ब्रह्म बृहस्पतिं भूमिं वेद ॥