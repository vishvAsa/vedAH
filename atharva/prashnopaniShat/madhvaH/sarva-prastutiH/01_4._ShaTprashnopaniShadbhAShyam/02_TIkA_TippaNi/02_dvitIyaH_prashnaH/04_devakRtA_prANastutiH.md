+++
title = "०४ देवकृता प्राणस्तुतिः"

+++


## तद् यथा मधुमक्षिका मधुकरराजानमुत्क्रामन्तं सर्वा एवोत्क्रमन्ते

**देवकृता प्राणस्तुतिः **

# **उपनिषत्**

# **तद् यथा मधुमक्षिका मधुकरराजानमुत्क्रामन्तं सर्वा एवोत्क्रमन्ते । तस्मिंश्च प्रतिष्ठमाने सर्वा एव प्रतिष्ठन्ते । एवं वाङ्मनश्चक्षुः श्रोत्रश्चेति ते प्रीताः प्राणं स्तुन्व- न्त्येषोऽग्निस्तपत्येष सूर्य एष पर्जन्यो मघवानेष पृथिवी रयिर्देवः सदसच्चामृतञ्च यत् ॥ ४ ॥**

### **श्रीमज्जयतीर्थभिक्षुविरचिताषट्प्रश्नभाष्यटीका**

किमिव ? तत्तत्र लोके यथा मधुमक्षिका मधुकरा मधुकरराजानं प्रधानमधुमक्षिकां मधुस्थानादुत्क्रामन्तीमनु सर्वा एवोत्क्रामन्ति, तस्याञ्च प्रतिष्ठितायां सर्वा एव तत्र प्रतितिष्ठन्ति एवं वागादयो देवा इति इत्थमन्वय - व्यतिरेकाभ्यां प्राणस्य वरिष्ठत्वेऽवधारिते प्रीतास्ते देवास्त्वमेव सर्वदेवादिषु स्थित्वा तन्नामा तद्गुणक्रियादिप्रवर्तक इति प्राणं स्तुन्वन्ति अस्तुवन् । तदुच्यते- एषोऽग्निरित्यादि । एषः प्राण एवाग्निः संस्तपति । एष एव सूर्योऽपि संस्तपति । मघवानप्येष एवेति शेषः। पृथिवी रयिश्च यत् सदसन् मूर्तामूर्तं यच्चामृतं मुक्तजातं तदप्येष एव ॥ ४ ॥

### **श्रीवामनपण्डिताचार्यविरचिताषट्प्रश्रभाष्यटीका**

अथ तस्योत्क्रमणोद्यमेन श्रद्दधानाश्च सन्तस्तमस्तुवन् एषोऽग्निरित्यादिना । अत्र हि मुख्यप्राणस्याग्निषु स्थित्वा तद्धारणादिरेवाभिप्रेयते नतु तदैक्यम्। अरा इत्यादिवाक्यशेषे सदृष्टान्तं व्यधिकरणत्वेन भेदोपदेशात् । रयिर्देवो वाक्पतिः। सदसद्भूतपञ्चकम्। अमृतं चेतनजातम्॥ २-४ ॥

### **छलारीनारायणाचार्यविरचितंषट्प्रश्नटीकाविवरणम्**

॥ एवं वागादयो देवा इति । अत्र धारका आकाशादयऽपि ग्राह्याः । ननु अभिमानेन प्रवृत्तानां देवानां कथं प्राणस्तावकत्वमित्यत- स्तत्सङ्गमयति- इत्थमिति ॥ स्तुन्वन्तीति ॥ ष्टु स्तुताविति धातोर् लुग्विकरण- स्यापि व्यत्ययेन श्रुप्रत्यय इति भावेनाह- अस्तुवन्निति । अस्तुवन्निति लङा आख्यायिकाया अतीतार्थकत्वेन स्तुन्वन्तीति लडपि व्यत्ययेनेति सूचितमिति ज्ञातव्यम् ॥ २-४ ॥

### **ताम्रपर्णीश्रीनिवासाचार्यविरचिताषट्प्रश्रभाष्यटीकाटिप्पणी**

कथमेतत्सर्वं प्राण इत्याक्षेप उक्तं वक्ष्यमाणं विव्रियत इति परिहारः। ‘एषोऽग्निस्तपत्येष सूर्य' इत्युक्तं प्रजापतिश्चरसि गर्भे त्वमेवेत्यादि वक्ष्यमाणञ्च विव्रीयत इत्यर्थः ॥ २-४ ॥

### **मङ्कालीधर्मराजाचार्यविरचिताषट्प्रश्नभाष्यटीकाटिप्पणी**

नन्वभिमानेन प्रवृत्तानां देवानां कथं प्राणस्तावकत्वमित्यत- स्तत्सङ्गमयति- इत्थमिति । प्रतीता विश्वासवन्त एष पृथिवी रयिरित्यत्र एष इति सकृच्छ्रवणात्समग्रमेकवाक्यतया योजयति-- पृथिवी रयिश्चेत्यादि ॥। २-४ ॥

### **अनन्तभट्टविरचिताषट्प्रश्नभाष्यटीकाटिप्पणी**

'एष पृथिवी रयिः' इत्यत्रैष इति सकृच्छ्रवणात् समग्रमेक- वाक्यतया योजयति - पृथिवी वा रयिश्चेत्यादि ॥ २-४ ॥

### **श्रीराघवेन्द्रयतिविरचितषट्प्रश्नोपनिषत्खण्डार्थः**

तत् तत्र लोके यथा मधुमक्षिका मधुकरराजानं मधुकरप्रधानं मधुस्थानादुत्क्रामन्तमनु सर्वा एवोत्क्रमन्ते । तस्मिंश्च प्रतिष्ठिते सर्वा एव प्रतिष्ठन्ते । एवं वागादयो देवा इति । इत्थमन्वयव्यतिरेकाभ्यां प्राणस्य वरिष्ठत्वेऽवधारिते प्रीतास्ते देवास् त्वमेव सर्वदेवादिषु स्थित्वा तन्नामा तद्गुणक्रियादिप्रवर्तक इति प्राणं स्तुन्वन्ति, अस्तुवन् । तदुच्यते - एषोऽग्निरित्यादि । एष प्राण एवाग्निस्सन् तपति । एष एव सूर्योऽपि सन् तपति मघवानेष एवेति शेषः । पृथिवी रयिश्च यत् सदसन्मूर्तममूर्तममृतं मुक्तजातं तदप्येष एव ॥ २-४ ॥

### **नरसिंहभिक्षुविरचिताषट्प्रश्नार्थप्रकाशिका**

किमिव तत् ? तत्र लोके यथा मधुमक्षिका मधुकरराजानं प्रधान- मधुमक्षिकां मधुस्थानादुत्क्रमन्तमनु सर्वा एवोत्क्रमन्ते तस्याञ्श्च प्रतिष्ठितायां सर्वा एव तत्र प्रतितिष्ठन्ति, एवं वागादयो देवा इत्यन्वयव्यतिरेकाभ्यां प्राणस्य वरिष्ठत्वेऽवधारिते प्रीतास्ते देवाः स्वयमेव सर्वदेवादिषु स्थित्वा तन्नाम- तद्गुणक्रियादिषु प्रवर्तक इति प्राणं स्तुन्वन्ति अस्तुवन् । तदुच्यते- एषोऽग्निरित्यादि । एषः प्राण एवाग्निप्रेरकत्वेन अग्नौ स्थितो ऽग्निनामा सन् तपति । एवमुत्तरत्र । यच्चामृतं मुक्तजातम् ॥ २-४ ॥

### **उदयगिरिकेशवाचार्यविरचिताषट्प्रश्नपञ्चिका**

तत्र दृष्टान्तयति - तद्यथेति ॥ तत् तत्र लोके, यथा मधुमक्षिका मधुकराः, मधुकरराजानं प्रधानमक्षिकाम् । उत्क्रमन्तं मधुस्थानादुद्गच्छन्तम् । सर्वा मक्षिका एव, उत्क्रमन्ते । तस्मिन् तस्यां प्रतिष्ठमाने प्रतिष्ठमानायां सर्वा एव मक्षिकाः प्रतिष्ठन्ते प्रतितिष्ठन्ति । एवं प्रकारेण वाङ्गनश्चक्षुः श्रोत्रञ्च एतदभिमानिनो देवा अभवन्नित्यर्थः । एवं प्राणस्य स्वस्मात् श्रेष्ठ्यं ज्ञात्वा किं विदधुर्देवा इत्यत आह- ते प्रीता इति ॥ प्राणोत्क्रमणे स्वोत्क्रमणं तत्र प्रवेशे स्वप्रवेशमवधार्य, ते देवाः प्रीतास्तुष्टाः सन्तः । प्राणं मुख्यप्राणम् । स्तुन्वन्ति अस्तुवन्। सर्वदेवादिषु स्थित्वा तत्तन्नाम्ना तत्तद्गुणक्रियादिप्रवर्तकस्त्वमेवासीति स्तुतिं चक्रुरित्यर्थः । स्तुतिप्रकारमेवाह - एषोऽग्निरिति ॥ एषः प्राणो ऽग्निः सन् तपति । एषः सूर्यः सन् तपति । एषः पर्जन्यः वर्षति। एषः मघवान् इन्द्रः। एष वायुर् भूतवायुः। एष एषा पृथिवी पृथिव्यभिमानिनी देवता । रयिर्देवः क्रीडादिगुणविशिष्टा भारत्यपि । सन् मूर्तम् असद् अमूर्तश्च । यच्चामृतं मुक्तजातं तदप्येषः प्राण एव ॥ २-४ ॥

------------------------------------------------------------------------

अरा इव रथनाभौ प्राणे सर्वं प्रतिष्ठितम्

# **उपनिषत्**

# **अरा इव रथनाभौ प्राणे सर्वं प्रतिष्ठितम् । **

# **ऋचो यजूंषि सामानि यज्ञः क्षत्रञ्च ब्रह्म च ।**

# **प्रजापतिश्चरसि गर्भे त्वमेव प्रतिजायसे ।**

# **तुभ्यं प्राणः प्रजास्त्विमा यत्प्राणैः प्रतितिष्ठसि । **

# **देवानामसि वह्नितमः पितॄणां प्रथमा स्वधा । **

# **ऋषीणां चरितं सत्यमथर्वाङ्गिरसामपि ॥ ५॥**

### **श्रीमज्जयतीर्थभिक्षुविरचिताषट्प्रश्नभाष्यटीका**

कथमेतत्सर्वं प्राण इति उक्तं वक्ष्यमाणं च विव्रियते- अरा इति ॥ तस्मात्सर्वं प्राण इत्युच्यत इति शेषः । परोक्षतया स्तुतोऽपरोक्षतया स्तूयते - प्रजापतिरित्यादिना ॥ प्रजापतिर्दक्षादिस्त्वमेव । गर्भे च गर्भस्थप्रेरकतया त्वमेव चरसि। प्रतिजायसे जनिक्रियाञ्च त्वमेव करोषि । हे प्राणेमा देवाद्याः प्रजास्तुभ्यं त्वदीयाः। कुतः? यद्यस्मात्त्वं प्राणैश्चक्षुरादिभिः सह धारणादिकं कुर्वन् शरीरे प्रतितिष्ठसि तस्मात् । न केवलं तपनक्रियावानग्निः प्राणः किन्तूच्यते- देवानामिति । त्वं देवानां वह्नितमो यज्ञभागवाहकतमोऽसि । पितॄणां प्रथमा स्वधा । मुख्यस्वधावाहकोऽपि त्वमेवासि । त्वमेवाथर्वाङ्गिरसामृषीणां चरितमाचारः सत्यवचनञ्चासि ॥ ५॥

### **श्रीवामनपण्डिताचार्यविरचिताषट्प्रश्रभाष्यटीका**

त्वमेव प्रतिजायसे । त्वमेव प्राजापत्ये तं जनयसीत्यर्थः । प्रजापति- रित्युक्तत्वात् । तुभ्यं प्राणः प्रजास्त्विमा इति प्रजानां तदीयत्वोक्तेश्च न तदैक्यम् । अग्निस्तावद्देवानामाज्ञया हव्यं वहतीति वह्निरेव भवति । त्वं पुनस्तस्यापि नियन्तृत्वाद्वह्नितमोऽसि । पितॄणां कव्यदत्त्वात् पितृपतिर्हि स्वधाशब्दितः । तन्नियामकत्वात् त्वमेव प्रथमा स्वधा । ऋषीणां चरितं सत्यं च त्वमेव नियच्छसि। अङ्गिरसामाथर्वनियन्ता च त्वमेवासि ॥ २-५ ॥

### **श्रीवादिराजतीर्थविरचिताषट्प्रश्नभाष्यटीकाप्रकाशिका**

'वह प्रापण' इति धातोर् वकारहकारयोर्मध्ये हि नुम्प्रत्यये कृते वह्निशब्दनिष्पत्तिमभिप्रेत्योक्तं 'यज्ञभागवाहकतमः' इति ॥ ५ ॥

### **श्रीसत्यप्रज्ञतीर्थविरचिताषट्प्रश्नभाष्यटीकाटिप्पणी**

कथमेतत्सर्वं प्राण इत्याक्षेपः । उक्तं वक्ष्यमाणञ्च विव्रियत इति परिहारः । 'एषोऽग्निस्तपत्येष सूर्य' इत्याद्युक्तम् । प्रजापतिश्चरति गर्भे त्वमेवेत्यादि वक्ष्यमाणञ्च विव्रियत इत्यर्थः ॥ अरा इवेति श्लोकेन प्राणस्य सर्वात्मकत्वघटना

प्रतीयते इत्यतोऽध्याहृत्य तां दर्शयति - तस्मात्सर्वं प्राण उच्यते इति शेष इति ॥ एषोऽग्निस्तपतीत्यनेन देवानामसि वह्नितम इत्यस्य पौनरुक्त्यं परिहरति- न केवलं तपनः प्राण इति । एकस्यैवास्तापकत्वं यज्ञभागवाहकत्वञ्च प्राणाधीनमित्युच्यत इति न पौनुरक्त्यमिति भावः । एवमुत्तरत्रापि ॥ २५ ॥

### **छलारीनारायणाचार्यविरचितंषट्प्रश्नटीकाविवरणं**

ननु एषोऽग्निस्तपत्येष सूर्य इत्यादावभेदप्रतीतेः सर्वदेवादिषु स्थितत्वात्तत्तन्नामेत्याद्यर्थाप्रतीतेर् एवमुत्तरत्रापि अभेदप्रतीतेः प्राणं स्तुन्वन्तीति वचनमयुक्तमित्याशङ्कानिवर्तकत्वेन अरा इवेति मूलमवतारयति - कथमेतदिति ॥ कथमनेन शङ्कापरिहार इत्यत आह- सर्वेति ॥ सर्वाधारकत्वादित्यर्थः । स्वधावाहक इति ॥ स्वधेति मन्त्रेण दीयमानान्नवाहकोऽसीत्यर्थः । सज्योतिषां ग्रहाणामिति श्रुतौ ज्योतिषामित्यनेकप्रकाशवत्त्वात्सोमादिग्रहा एवोच्यन्त इति

भावः ॥ २५ ॥

### **ताम्रपर्णीश्रीनिवासाचार्यविरचिताषट्प्रश्रभाष्यटीकाटिप्पणी**

अरा इवेति श्लोके प्राणस्य सर्वात्मकत्वघटना न प्रतीयत इत्यतोऽध्याहृत्य तां दर्शयति- तस्मात्सर्वं प्राण उच्यत इति ॥ एषोऽग्निस्तपतीत्यनेन देवानामसि वह्नितम इत्यस्य पौनरुक्त्यं परिहरति- न केवलं तपनक्रियावानग्निरिति ॥ एकस्यैवाग्नेस्तापकत्वं यज्ञभागवाहकत्वञ्च प्राणाधीनमित्युच्यत इति न पौनरुक्त्यमिति भावः । एवमुत्तरत्रापि ॥ २-५ ॥

### **मङ्कालीधर्मराजाचार्यविरचिताषट्प्रश्नभाष्यटीकाटिप्पणी**

नन्वेषोऽग्निस्तपत्येष सूर्य इत्यादौ प्राणस्याग्न्याद्यभेदप्रतीतेः सर्व देवादिषु स्थित्वा तत्तन्नामेत्याद्यर्थाप्रतीतेरुक्तप्रकारेण प्राणं स्तुन्वन्तीति वचन-मयुक्तमित्याशङ्कानिवर्तकत्वेन अरा इति वाक्यमवतारयति- कथमेतदिति ॥ कथमेतत्सर्वं प्राण इतीत्याक्षेपः । उक्तं वक्ष्यमाणं च विव्रियत इति परिहारः । ' एषोऽग्निस्तपत्येष सूर्यः' इत्याद्युक्तं 'प्रजापतिश्चरति गर्भे त्वमेव' इत्यादि वक्ष्यमाणं च विव्रियत इत्यर्थः । उक्तशङ्कापरिहारार्थमुक्तविवरणं क्रियते चेत्प्रजापतिश्चरसीत्यादेर्विवरणाभावात्तत्रोक्तशङ्कापरिहारो न स्यादित्यत उक्तम् ॥ वक्ष्यमाणञ्चेति ॥ सर्वं प्रतिष्ठितमिति सामान्यत एवोक्तत्वादिति भावः । अरा इवेति श्लोके प्राणस्य सर्वात्मकत्वघटना न प्रतीयत इत्यतोऽध्याहृत्य तां दर्शयति-- तस्मात्सर्वं प्राण उच्यत इति शेष इति ॥ तस्मात्सर्वधारकत्वात् ।

' यदधीना यस्य सत्ता तत्तदित्येव भण्यते' इत्युक्तेः । सर्वस्य तदधीनत्वेन तदात्मकत्वव्यपदेश इत्यर्थः । ' अरा इव' इति श्लोकः पूर्वोक्तस्य 'एषोऽग्निः’ इत्यादेरभेदव्यपदेशस्य 'प्रजापतिश्चरसि गर्भे त्वमेव' इति वक्ष्यमाणप्रजा- पत्यभेदव्यपदेशस्य चोपपादक इति । उक्तं वक्ष्यमाणं च विव्रियत इत्युक्तम् । रथनाभावरा इव मुख्यप्राणे सर्वं प्रतिष्ठितम् । तन्मध्ये किञ्चिन्निर्दिशति - ऋच इत्यादि ॥ क्षत्रं क्षत्रियाः । ब्रह्म ब्राह्मणाः । च अन्यच्वेत्येतदिति तदर्थः । " एषोऽग्निस्तपति" इत्यनेन "देवानामसि वह्नितमः" इत्यस्य पौनरुक्त्यं परिहरति- न केवलं तपनक्रियावानग्निः प्राण इति ॥ एवमुत्तरत्रापि द्रष्टव्यम् ॥ २५ ॥

### **श्रीराघवेन्द्रयतिविरचितषट्प्रश्नोपनिषत्खण्डार्थः**

कथमेतत् सर्वं प्राण एवेत्यत उक्तं वक्ष्यमाणं च विव्रियते अरा इति । तस्मात् सर्वं प्राण उच्यत इति शेषः । परोक्षतया स्तुतोऽपरोक्षतया स्तूयते - प्रजापतिश्चरसीत्यादि ॥ प्रजापतिर् दक्षादिः । त्वमेव गर्भे चरसि गर्भस्थप्रेरकतया त्वमेव चरसि । प्रतिजायसे जनिक्रियाञ्च त्वमेव करोषि । हे प्राण इमा देवाद्याः प्रजास् तुभ्यं त्वदीयाः कुतः ? यद्यस्मात् त्वं प्राणैश्चक्षुरादिभिः सह धारणादि कुर्वन् शरीरे प्रतितिष्ठसि तस्मात् । न केवलं तपनक्रियावानग्निः प्राणः । किन्तु, उच्यते - देवानामिति । त्वं देवानां वह्नितमो यज्ञभागवाहक- तमोऽसि । पितॄणां प्रथमा स्वधा मुख्यस्वधावाहकोऽपि त्वमेवासि । त्वमेवाथर्वाङ्गिरसामृषीणां चरितमाचारः सत्यवचनञ्चासि ॥ २-५ ॥

### **नरसिंहभिक्षुविरचिताषट्प्रश्नार्थप्रकाशिका**

एतदेव विवृणोति - अरा इति ॥ तस्मात्सर्वं प्राण इत्युच्यत इति शेषः । परोक्षतया स्तुतोऽपरोक्षतया च स्तूयते - प्रजापतिरित्यादि ॥ गर्भस्थप्रेरकतया त्वमेव चरसि, प्रजायसे प्रजननक्रियाञ्च त्वमेव करोषि । हे प्राण इमा देवाद्याः प्रजास् तुभ्यं त्वदीयाः कुतः यद्यस्मात्त्वं प्राणैश् चक्षुरादिभिः सह धारणादिकं कुर्वन् शरीरे प्रतितिष्ठति । तस्मान् न केवलं तपनक्रियार्हः किन्तु उच्यते । त्वं देवानां वह्नितमोऽसि यज्ञभागवाहकतमोऽसि । पितॄणां प्रथमः स्वधा मुख्य- स्वधावाहकोऽपि त्वमेवासि । त्वमेवाथर्वाङ्गिरसाम् ऋषीणां चरितमाचारः सत्यवचनञ्चासि ॥ २-५ ॥

### **उदयगिरिकेशवाचार्यविरचिताषट्प्रश्नपञ्चिका**

कथमेतत्सर्वं प्राण इत्यतः सदृष्टान्तमुक्तं विवृणोति - अरा इति ॥ रथनाभौ चक्रप्रदेशविशेषे । अरा इव धारा इव । प्राणे मुख्यप्राणे । सर्वदेवतादिकं प्रतिष्ठितम् । ऋचो ऋग्वेदः । यजूंषि यजुर्वेदः । सामानि सामवेदः । चतुर्थस्यैवा- त्रान्तर्भावयितुं शक्यत्वात् त्रयाणामेव ग्रहणम् । 'त्रयी न श्रुतिगोचरा' इत्यादिवत् । यज्ञः सोमादिः । क्षत्रं क्षत्रियजातिः । ब्रह्म च ब्राह्मणजातिः । एतत्सर्वं त्वदधीन- । मित्यर्थः । एवं परोक्षतया स्तुत्वाऽपरोक्षतोऽपि देवैः प्राणः स्तूयते - प्रजापति- रित्यादिना ॥
प्रजापतिर्दक्षादिस्त्वमेव । गर्भे प्रेरकतया चरसि । त्वमेव प्रतिजायसे जनिक्रियाञ्च करोषि । हे प्राण । इमाः प्रजा देवाद्यास् तुभ्यं सन्ति त्वदीया इत्यर्थः । यद्यस्मात् त्वं प्राणैश्चक्षुरादिभिः सह प्रतितिष्ठसि शरीरे स्थिति करोषि । अतो सर्वा देवतास् त्वद्दासभूता इत्यर्थः । न केवलमेतावानेव तव महिमा अन्योऽप्यस्तीत्याहुर्देवाः- देवानामसीति ॥ त्वं देवानां वह्नितमः। अतिशयेन यज्ञभागवाहकोऽसि। अतिशयार्थे वह्निशब्दात् तमप् प्रत्ययः । पितॄणां प्रथमा मुख्या स्वधा पितॄणां दीयमानमन्नादिकं स्वधाकारेण त्वमेव प्रापयसीत्यर्थः । अथर्वाङ्गिरसाम् ऋषीणामपि सत्यं मुख्यं चरितम् आचारो ऽसि ॥ २५ ॥

