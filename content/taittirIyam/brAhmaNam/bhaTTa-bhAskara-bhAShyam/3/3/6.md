---
title: ०६.
unicode_script: devanagari
---


### मन्त्रः
''आपो॑ देवीरग्रेपुवो अग्रेगुव॒'' इत्या॑ह ।
रू॒पमे॒वासा॑मे॒तन्म॑हि॒मान॒व्व्ँयाच॑ष्टे ।

''अग्र॑ इ॒मय्ँ य॒ज्ञन्न॑य॒ताग्रे॑ य॒ज्ञप॑ति॒''मित्या॑ह ।
अग्र॑ ए॒व य॒ज्ञन्न॑यन्ति ।
अग्रे॑ य॒ज्ञप॑तिम् ।

''यु॒ष्मानिन्द्रो॑ऽवृणीत वृत्र॒तूर्ये॑ यू॒यमिन्द्र॑मवृणीध्वव्ँ वृत्र॒तूर्य॒'' इत्या॑ह ।
वृ॒त्रꣳ ह॑ हनि॒ष्यन्निन्द्र॒ आपो॑ वव्रे ।
आपो॒ हेन्द्र॑व्ँवव्रिरे ।
सं॒ज्ञामे॒वासा॑मे॒तथ्सामा॑न॒व्व्ँयाच॑ष्टे ।

''प्रोख्षि॑ता॒स्स्थे''त्या॑ह ॥27॥  
तेनाप॒ᳶ प्रोख्षि॑ताः ।
#### टीका
1आपो देवीरित्यादि ॥ गतम् ॥ पुनः प्रोक्षण्यभिमन्त्रणं इध्मप्रोक्षणार्थम् ॥

## मूलम्
अ॒ग्निर्दे॒वेभ्यो॒ निला॑यत ।
कृष्णो॑ रू॒पङ्कृ॒त्वा ।
### मन्त्रः
अ॒ग्निर्दे॒वेभ्यो॒ निला॑यत॒ कृष्णो॑ रू॒पङ्कृ॒त्वा ।  
स वन॒स्पती॒न्प्रावि॑शत् ।
#### टीका
2अग्निर्देवेभ्य इत्यादि ॥ कृष्णमृगो भूत्वा रूपं च तदीयं कृत्वा निलायत निरगच्छत् । पूर्ववल्लत्वम् ।
### मन्त्रः
''कृष्णो᳚ऽस्याखरे॒ष्ठो᳚ऽग्नये᳚ त्वा॒ स्वाहे''त्या॑ह ।
अ॒ग्नय॑ ए॒वैन॒ञ्जुष्ट॑ङ्करोति ।

#### टीका
कृष्ण इतीध्मप्रोक्षणम् । अग्नये जुष्टं प्रियं करोति ।
### मन्त्रः
अथो॑ अ॒ग्नेरे॒व मेध॒मव॑ रुन्धे ।
#### टीका
अथो अपि च अग्नेस्सकाशात् मेधं यज्ञं अवरुन्धे ।
### मन्त्रः
''वेदि॑रसि ब॒र्॒हिषे᳚ त्वा॒ स्वाहे''त्या॑ह ।
प्र॒जा वै ब॒र्॒हिः ।
पृ॒थि॒वी वेदिः॑ ॥28॥  
प्र॒जा ए॒व पृ॑थि॒व्याम्प्रति॑ष्ठापयति ।

''ब॒र्॒हिर॑सि स्रु॒ग्भ्यस्त्वा॒ स्वाहे''त्या॑ह ।  
प्र॒जा वै ब॒र्॒हिः ।  
यज॑मान॒स्स्रुचः॑ ।  
यज॑मानमे॒व प्र॒जासु॒ प्रति॑ष्ठापयति ।
#### टीका
3वेदिरिति वेदिप्रोक्षणम् ॥ बर्हिरिति बहिःप्रोक्षणम् ॥


### मन्त्रः
''दि॒वे त्वा॒ऽन्तरि॑ख्षाय त्वा पृथि॒व्यै त्वे''ति॑ ब॒र्॒हिरा॒साद्य॒ प्रोख्ष॑ति ।
ए॒भ्य ए॒वैन॑ल्लो॒केभ्य॒ᳶ प्रोख्ष॑ति ।   


#### टीका
4अन्त र्वेद्यासाद्य बर्हिःप्रोक्षणं दिवे त्वेति ॥ लोकेभ्यः लोकसृष्ट्यर्थं सर्वलोकवृत्तिप्रजारूपेण बर्हिषः परिणामार्थम् ।
### मन्त्रः
अथ॒ तत॑स्स॒ह स्रु॒चा पु॒रस्ता᳚त्प्र॒त्यञ्च॑ङ्ग्र॒न्थिम्प्रत्यु॑ख्षति ।
प्र॒जा वै ब॒र्॒हिः ।

#### टीका

अथेति अथ प्रोक्षणानन्तरं तत एव हेतोः प्रजासृष्ट्यर्थत्वात् । यद्वा - ततः तेन स्रुक्स्थेन अग्रमूलोपसादनशेषेण पुरस्तात्प्रत्यञ्चं ग्रन्थिं प्रत्युक्षति, सह स्रुचेति, न केवलेन हस्तेन ।
### मन्त्रः

यथा॒ सूत्यै॑ का॒ल आप॑ᳶ पु॒रस्ता॒द्यन्ति॑ ॥29॥  
ता॒दृगे॒व तत् ।
#### टीका

यथा सूतिकाले अग्रत आपो निर्गच्छन्ति तत्तुल्यमेतत्, ग्रन्थेः पुरस्तात् प्रत्युक्षणम् ॥


### मन्त्रः
''स्व॒धा पि॒तृभ्य॒'' इत्या॑ह ।
स्व॒धा॒का॒रो हि पि॑तृ॒णाम् ।
ऊर्ग्भ॑व बर्हि॒षद्भ्य॒ इति॒ दख्षि॑णायै॒ श्रोणे॒रोत्त॑रस्यै॒ निन॑यति॒ सन्त॑त्यै ।

मासा॒ वै पि॒तरो॑ बर्हि॒षदः॑ ।
मासा॑ने॒व प्री॑णाति ।  


#### टीका
5स्वधेति ॥ दक्षिणस्याः श्रोणेः उत्तरस्याः प्रोक्षणशेषनिनयनम् । तत्र स्वधेति वचनं पितृणां स्वधाकारस्य प्रियत्वात् । तत्र बर्हिषद्भ्य इति निनयनात् बर्हिषदो मासाः प्रीणिता भवन्ति ते च प्रीणिताः ओषधीर्वर्धयन्ति ।
### मन्त्रः
मासा॒ वा ओष॑धीर्व॒र्धय॑न्ति ।
मासा᳚ᳶ पचन्ति॒ समृ॑द्ध्यै ।  

#### टीका
तथा कृते सर्वस्य समृद्धिः भवति ।
### मन्त्रः
अन॑तिस्कन्दन् ह प॒र्जन्यो॑ वर्षति ।
यत्रै॒तदे॒वङ्क्रि॒यते᳚ ॥30॥  

#### टीका

किञ्च - यत्र देशे एतदेवं क्रियते तत्र पर्जन्यः अनतिस्कन्दन् अतिबाधामकुर्वन् वर्षति ॥


### मन्त्रः
''ऊ॒र्जा पृ॑थि॒वीङ्ग॑च्छ॒ते''त्या॑ह ।
पृ॒थि॒व्यामे॒वोर्ज॑न्दधाति ।
तस्मा᳚त्पृथि॒व्या ऊ॒र्जा भु॑ञ्जते ।
ग्र॒न्थिव्ँ विस्रꣳ॑सयति ।
प्रज॑नयत्ये॒व तत् ।
ऊ॒र्ध्वम्प्राञ्च॒मुद्गू॑ढम्प्र॒त्यञ्च॒माय॑च्छति ।
तस्मा᳚त्प्रा॒चीन॒ꣳ॒ रेतो॑ धीयते ।
प्र॒तीची᳚ᳶ प्र॒जा जा॑यन्ते ।
#### टीका
6पृथिव्यां इति ॥ पृथिवीसम्बन्धिन्या ऊर्जा रसेन प्रजा भुञ्जते तृप्यन्ति । गतमन्यत् ॥


### मन्त्रः
''विष्णो॒स्स्तूपो॒ऽसी''त्या॑ह ।
य॒ज्ञो वै विष्णुः॑ ॥31॥  
य॒ज्ञस्य॒ धृत्यै᳚ ।
पु॒रस्ता᳚त्प्रस्त॒रङ्गृ॑ह्णाति ।
मुख्य॑मे॒वैन॑ङ्करोति ।
#### टीका
7विष्णोरिति प्रस्तरग्रहणम् ॥ पुरस्तादिति कर्षन्निवाहवनीयं प्रति प्रस्तरमुपादत्ते ।

## मूलम्

इय॑न्तङ्गृह्णाति ।
प्र॒जाप॑तिना यज्ञमु॒खेन॒ सम्मि॑तम् ।

इय॑न्तङ्गृह्णाति ।
य॒ज्ञ॒प॒रुषा॒ सम्मि॑तम् ।

इय॑न्तङ्गृह्णाति ।
ए॒ताव॒द्वै पुरु॑षे वी॒र्य᳚म् ।
वी॒र्य॑सम्मितम् ॥32॥

अप॑रिमितङ्गृह्णाति ।
अप॑रिमित॒स्याव॑रुद्ध्यै ।
### मन्त्रः
इय॑न्तङ्गृह्णाति प्र॒जाप॑तिना यज्ञमु॒खेन॒ सम्मि॑तम् ।

#### टीका
इयन्तमिति । प्रादेशपरिमितम् । प्रजापतिना यज्ञमुखेन तत्तुल्यम् ।
### मन्त्रः
इय॑न्तङ्गृह्णाति यज्ञ॒प॒रुषा॒ सम्मि॑तम् ।


#### टीका
यज्ञपरुषा पर्वणा तुल्यम् ।
### मन्त्रः
इय॑न्तङ्गृह्णात्य् ए॒ताव॒द्वै पुरु॑षे वी॒र्य᳚म् वी॒र्य॑सम्मितम् ॥32॥

अप॑रिमितङ्गृह्णात्य् अप॑रिमित॒स्याव॑रुद्ध्यै ।

#### टीका

प्रादेशमात्रं च पुरुषे वीर्यस्थानम् । पश्चादपरिमितग्रहणात् अपरिमितलाभः ।
### मन्त्रः
तस्मि॑न्प॒वित्रे॒ अपि॑सृजति॒  यज॑मानो॒ वै प्र॑स्त॒रः प्रा॒णा॒पा॒नौ प॒वित्रे॒ , यज॑मान ए॒व प्रा॑णापा॒नौ द॑धाति ।
#### टीका
तस्मिन्नित्यादि । गतम् ॥


### मन्त्रः
''ऊर्णा᳚म्रदसन्त्वा स्तृणा॒मी''त्या॑ह ।
य॒था॒य॒जुरे॒वैतत् ।

''स्वा॒स॒स्थन्दे॒वेभ्य॒'' इत्या॑ह ।
दे॒वेभ्य॑ ए॒वैन॑थ्स्वास॒स्थङ्क॑रोति ॥33॥  

ब॒र्॒हिस्स्तृ॑णाति ।
प्र॒जा वै ब॒र्॒हिः ।
पृ॒थि॒वी वेदिः॑ ।
प्र॒जा ए॒व पृ॑थि॒व्याम्प्रति॑ष्ठापयति ।
#### टीका
8उर्णाम्रदसमिति बर्हिषा वेदिं स्तृणाति ॥ स्वासस्थमिति देवानां शोभनासनस्थानाधिकरणम् । द्वन्द्वेन सह बहुब्रीहौ 'नञ्सुभ्याम्' इत्युत्तरपदान्तोदात्तत्वम् ॥


### मन्त्रः
अन॑तिदृश्ञꣵ स्तृणाति ।  
प्र॒जयै॒वैन॑म्प॒शुभि॒रन॑तिदृश्ञङ्करोति ।   
धा॒रय॑न्प्रस्त॒रम्प॑रि॒धीन्परि॑दधाति ।  
यज॑मानो॒ वै प्र॑स्त॒रो यज॑मान ए॒व तथ्स्व॒यम्प॑रि॒धीन्परि॑दधाति ।
#### टीका
9अनतिदृश्नमिति ॥ अतीत्य स्तरणं दृश्यते भूमिर्यत्र तदतिदृशम् । एवं क्रियमाणं प्रजया पशुभिश्च यजमानमनतिशून्यं करोति । धारयन्नित्यादि । गतम् ॥


### मन्त्रः
''ग॒न्ध॒र्वो॑ऽसि वि॒श्वाव॑सु॒''रित्या॑ह ॥34॥  
विश्व॑मे॒वायु॒र्यज॑माने दधाति ।

''इन्द्र॑स्य बा॒हुर॑सि॒ दख्षि॑ण॒'' इत्या॑ह ।
इ॒न्द्रि॒यमे॒व यज॑माने दधाति ।

''मि॒त्रावरु॑णौ त्वोत्तर॒तᳶ परि॑धत्ता॒''मित्या॑ह ।
प्रा॒णा॒पा॒नौ मि॒त्रावरु॑णौ ।
प्रा॒णा॒पा॒नावे॒वास्मि॑न्दधाति ।


''सूर्य॑स्त्वा पु॒रस्ता᳚त्पा॒त्व''ित्या॑ह ।
रख्ष॑सा॒मप॑हत्यै ।
#### टीका
10गन्धर्वोसीत्याद्याः परिधिपरिधानमन्त्राः ॥ विश्वमेवायुरिति । 'विश्वस्मात् ईषतः हिंसकाद्यजमानस्य परितो धाता रक्षकः' इति वचनात् ।
### मन्त्रः
''कस्या᳚श्चिद॒भिश॑स्त्या॒'' इत्या॑ह ।
अप॑रिमितादे॒वैन॑म्पाति ॥35॥  

#### टीका
अपरिमितादिति । 'यतःकुतश्चिदभिशस्त्या हिंसायाः' इति वचनात् अपरिच्छिन्नात् भयहेतोः यजमानं पाति अनतिशून्यं करोति ॥


### मन्त्रः
''वी॒तिहो᳚त्रन्त्वा कव॒'' इत्या॑ह ।
अ॒ग्निमे॒व हो॒त्रेण॒ सम॑र्धयति ।

''द्यु॒मन्त॒ꣳ॒ समि॑धीम॒ही''त्या॑ह॒ समि॑द्ध्यै ।
''अग्ने॑ बृ॒हन्त॑मध्व॒र'' इत्या॑ह॒ वृद्ध्यै᳚ ।
#### टीका
11ऊर्ध्वसमिदाधानं वीतिहोत्रमिति ॥ होत्रेणेति । हूयतेऽनेनेति होत्रं स्तोत्रं इष्टस्तोत्रमिति वचनं स्तोत्रसमृद्धत्वायाग्नेः । होतव्यवचनो वा होत्रशब्दः ।
### मन्त्रः
''वि॒शो य॒न्त्रे स्थ॒'' इत्या॑ह ।
वि॒शाय्ँयत्यै᳚ ।

#### टीका
विश इति विधृत्योस्सादनम् । विशां प्रजानां यत्यै धारणाय भवति ।
### मन्त्रः
उ॒दी॒चीना᳚ग्रे॒ निद॑धाति॒ प्रति॑ष्ठित्यै ।
#### टीका
उदीचीनाग्र इति ऊर्ध्वाग्र इत्येतत् । गोळापेक्षया उदीच्या ऊर्ध्वत्वात् ।
### मन्त्रः

''वसू॑नाꣳ रु॒द्राणा॑मादि॒त्याना॒ꣳ॒ सद॑सि सी॒दे''त्या॑ह ।
दे॒वता॑नामे॒व सद॑ने प्रस्त॒रꣳ सा॑दयति ।

#### टीका
वसूनामिति विधृत्योः प्रस्तरसादनम् ॥


### मन्त्रः
''जु॒हूर॑सि घृ॒ताची॒ नाम्ने''त्या॑ह ॥36॥  
अ॒सौ वै जु॒हूः ।
अ॒न्तरि॑ख्षमुप॒भृत् ।  
पृ॒थि॒वी ध्रु॒वा ।

तासा॑मे॒तदे॒व प्रि॒यन्नाम॒ -''यद्घृ॒ताची''ति॑ ।

#### टीका
12जुहूरसीत्याद्याः स्रुचां प्रस्तरे सादनमन्त्राः ॥
## मूलम्
यद्घृ॒ताचीत्याह॑ ।
प्रि॒येणै॒वैना॒ नाम्ना॑ सादयति ।

### मन्त्रः

यद्घृ॒ताचीत्याह॑ प्रि॒येणै॒वैना॒ नाम्ना॑ सादयति ।

#### टीका
घृताचीति । घृतमञ्चति आधारत्वेनेति । 'ऋत्विक्' इत्यादिना क्विनि अनुनासिकलोपे 'अचः' इत्यकारलोपे 'चौ' इति दीर्घः ॥


### मन्त्रः

''ए॒ता अ॑सदन्थ्सुकृ॒तस्य॑ लो॒क'' इत्या॑ह ।
स॒त्यव्ँ वै सु॑कृ॒तस्य॑ लो॒कः ।
स॒त्य ए॒वैना᳚स्सुकृ॒तस्य॑ लो॒के सा॑दयति ।

''ता वि॑ष्णो पा॒ही''त्या॑ह ।
य॒ज्ञो वै विष्णुः॑ ।
य॒ज्ञस्य॒ धृत्यै᳚ ।

''पा॒हि य॒ज्ञम्पा॒हि य॒ज्ञप॑तिम्पा॒हि माय्ँय॑ज्ञ॒निय॒''मित्या॑ह ।
य॒ज्ञाय॒ यज॑मानाया॒त्मने᳚ ।
तेभ्य॑ ए॒वाशिष॒माशा॒स्तेऽना᳚र्त्यै ॥37॥  

#### टीका
13एता असदन्निति सादितानां स्रुचामभिमन्त्रणम् ॥ धृत्या इति स्रुचां पातृत्वेन प्रार्थितत्वात् यज्ञस्ता न त्यजतीति तस्यैवावस्थानाय भवति । यज्ञाय यजमानाय यज्ञस्य नेत्रे अध्वर्यवे च आत्मने तेभ्यः एतेभ्यः त्रिभ्यः आशिषमाशास्ते । अनात्यै अपीडायै भवति ॥

इति तैत्तिरीयब्राह्मणे तृतीये तृतीये षष्ठोऽनुवाकः ॥  
