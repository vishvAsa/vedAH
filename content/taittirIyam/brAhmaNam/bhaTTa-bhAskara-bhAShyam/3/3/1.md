---
title: ०१.
unicode_script: devanagari
---


### मन्त्रः
''प्रत्यु॑ष्ट॒ꣳ॒ रख्ष॒ᳶ प्रत्यु॑ष्टा॒ अरा॑तय॒'' इत्या॑ह ।
रख्ष॑सा॒मप॑हत्यै ।

''अ॒ग्नेर्व॒स्तेजि॑ष्ठेन॒ तेज॑सा॒ निष्ट॑पा॒मी''त्या॑ह मेध्य॒त्वाय॑ ।

स्रुच॒स्सम्मा᳚र्ष्टि ।
स्रु॒वमग्रे᳚ ।
पुमाꣳ॑समे॒वाभ्य॒स्सꣵश्य॑ति मिथुन॒त्वाय॑ ।
अथ॑ जु॒हूम् ।
अथो॑प॒भृत᳚म् ।
अथ॑ ध्रु॒वाम् ।
अ॒सौ वै जु॒हूः ॥1॥  
अ॒न्तरि॑ख्षमुप॒भृत् ।
पृ॒थि॒वी ध्रु॒वा ।
#### टीका
1प्रत्युष्टमिति गार्हपत्ये स्रुवादीनां प्रतितपनम् ॥ संश्यति संस्करोति ।
### मन्त्रः
इ॒मे वै लो॒कास्स्रुचः॑ ।
#### टीका
इमे वा इति । लोकवत् प्रजानां धारकत्वात् ।

### मन्त्रः
वृष्टि॑स्स॒म्मार्ज॑नानि ।

#### टीका
वृष्टिरिति वृष्टिहेतुत्वात् स्रुक्संमार्जनानि वृष्टिः ।
### मन्त्रः

वृष्टि॒र्वा इ॒माल्ँ लो॒कान॑नुपू॒र्वङ्क॑ल्पयति ।
ते तत॑ᳵ कॢ॒प्तास्समे॑धन्ते ।
समे॑धन्तेऽस्मा इ॒मे लो॒काᳶ प्र॒जया॑ प॒शुभिः॑ ।
य ए॒वव्ँ वेद॑ ।
#### टीका
अनुपूर्वमिति सस्यनिष्पत्त्यादिक्रमेण लोकत्रयं स्वकार्यसमर्थं करोति ॥

### मन्त्रः
यदि॑ का॒मये॑त॒ वर्षु॑कᳶ प॒र्जन्य॑स्स्या॒दिति॑ ।
अ॒ग्र॒तस्सम्मृ॑ज्यात् ॥2॥  

वृष्टि॑मे॒व निय॑च्छति ।
अ॒वा॒चीना᳚ग्रा॒ हि वृष्टिः॑ ।
यदि॑ का॒मये॒ताव॑र्षुकस्स्या॒दिति॑ ।
#### टीका
2अग्रत इति ॥ वेदाग्राणां अग्रैः । नियच्छति न्यक्पातयति ।
### मन्त्रः

मू॒ल॒तस्सम्मृ॑ज्यात् ।
वृष्टि॑मे॒वोद्य॑च्छति ।
#### टीका

मूलतः तेषां मूलैः संमार्जने वृष्टिमुद्यच्छति ऊर्ध्वं गमयति निवर्तयति पृथिव्याम् ।

## मूलम्
तदु॒ वा आ॑हुः ।
अ॒ग्र॒त ए॒वोपरि॑ष्टा॒थ्सम्मृ॑ज्यात् ।
मू॒ल॒तो॑ऽधस्ता᳚त् ।
तद॑नुपू॒र्वङ्क॑ल्पते ।
वर्षु॑को भव॒तीति॑ ॥3॥  
### मन्त्रः
तदु॒ वा आ॑हुः- अग्र॒त ए॒वोपरि॑ष्टा॒थ्सम्मृ॑ज्यात् ।
मू॒ल॒तो॑ऽधस्ता᳚त् ।
तद॑नुपू॒र्वङ्क॑ल्पते ।
वर्षु॑को भव॒ती''ति॑ ॥3॥  
#### टीका
तदु वा इति । तत्रैव विशेषमाहुः यज्ञविदः - अग्रैः उपरिष्टात् बिलप्रदेशमेव संमृज्यात् मूलैः अधस्तात् दण्डप्रदेशं तदनुपूर्वं अनुक्रमेण क्रियमाणं कल्पते स्वकार्यसमर्थं भवति । पर्जन्यश्च वर्षुको भवति ॥

### मन्त्रः
प्राची॑मभ्या॒कार᳚म् ।
अग्रै॑रन्तर॒तः ।
ए॒वमि॑व॒ ह्यन्न॑म॒द्यते᳚ ।

#### टीका
3अथ स्रुवां विशेषमाह - प्राचीमिति ॥ प्राचीं स्रुचं संमृज्यात् अभ्याकारं अभितः आकृष्य अभ्यस्येति केचित् । अग्रैरन्तरतः अग्रैः वेदाग्रैः अन्तरतः बिलस्याभ्यन्तरम् । एवमिवेति । प्राचीनमानीय आस्यबिलाभ्यन्तरे जिह्वाग्रेण अभितः आकृष्यान्नं भुङ्क्ते ।
### मन्त्रः
अथो॒ अग्रा॒द्वा ओष॑धीना॒मूर्ज॑म्प्र॒जा उप॑जीवन्ति ।
ऊ॒र्ज ए॒वान्नाद्य॒स्याव॑रुद्ध्यै ।

#### टीका
अथो अपि च ओषधीनां अग्रात् आदाय प्रजाः ऊर्जं रसं उपजीवन्ति तस्मात् रसवतः अन्नाद्यम्य लाभाय भवति ।
### मन्त्रः
अ॒धस्ता᳚त्प्र॒तीची᳚म् ।
द॒ण्डमु॑त्तम॒तः ।

#### टीका
अथ अधस्तात् दण्डप्रदेशे प्रतीचीनं संमृज्यात् उत्तमतः उत्तमेन वेदाग्राणां भागेन । उत्तमं दण्डत्रिभागमिति केचित् ।
### मन्त्रः
मूले॑न॒ मूल॒म्प्रति॑ष्ठित्यै ।

#### टीका
अथ तेषां मूलेन स्रुचः मूलं मृज्यात् ।
### मन्त्रः
तस्मा॑दर॒त्नौ प्राञ्च्यु॒परि॑ष्टा॒ल्लोमा॑नि ।
प्र॒त्यञ्च्य॒धस्ता᳚त् ॥4॥  
स्रुग्घ्ये॑षा ।
#### टीका
तस्मादिति । उपरिष्टात् ऊर्ध्वभागे प्राञ्चि प्रागञ्चितानि, अधोभागे प्रत्यगञ्चितानि । अरत्निः प्रकोष्ठः । स्रुग्घ्येषा स्वयं स्रुगेवारत्निः ॥

### मन्त्रः
प्रा॒णो वै स्रु॒वः ।
जु॒हूर्दख्षि॑णो॒ हस्तः॑ ।
उ॒प॒भृथ्स॒व्यः ।
आ॒त्मा ध्रु॒वा ।
अन्नꣳ॑ स॒म्मार्ज॑नानि ।
#### टीका
4प्राणो वा इत्यादिना स्रुवस्य प्राथम्ये हेतुमाह - निर्गच्छन् प्राणः प्रविशन् अपानः प्राणापानभावेन प्रथमं भूत्वा मुखतः आत्मानं अनुप्रविश्य अन्नं बाह्यतः तनुवं हस्तादिकां शुभयति रसपरिणामेन तनोः शोभां करोति तस्मात्प्राणाधीनत्वात् हस्तादिस्थितेः स्रुवस्य प्राणत्वात् स्रुवमेवाग्रे सम्मार्ष्टीति स्वभाव उक्तः ॥
## मूलम्
मु॒ख॒तो वै प्रा॒णो॑ऽपा॒नो भू॒त्वा ।
आ॒त्मान॒मन्न॑म्प्र॒विश्य॑ ।
बा॒ह्य॒तस्त॒नुवꣳ॑ शुभयति ।
तस्मा᳚थ्स्रु॒वमे॒वाग्रे॒ सम्मा᳚र्ष्टि ।
मु॒ख॒तो हि प्रा॒णो॑ऽपा॒नो भू॒त्वा ।
आ॒त्मान॒मन्न॑मावि॒शति॑ ।
तौ प्रा॑णापा॒नौ ।
अव्य॑र्धुकᳶ प्राणापा॒नाभ्या᳚म्भवति ।
य ए॒वव्ँवेद॑ ॥5॥  

### मन्त्रः
मु॒ख॒तो वै प्रा॒णो॑ऽपा॒नो भू॒त्वा  आ॒त्मान॒मन्न॑म्प्र॒विश्य॑ बाह्य॒तस्त॒नुवꣳ॑ शुभयति ।   
तस्मा᳚थ्स्रु॒वमे॒वाग्रे॒ सम्मा᳚र्ष्टि ।
मु॒ख॒तो हि प्रा॒णो॑ऽपा॒नो भू॒त्वा आ॒त्मान॒मन्न॑मावि॒शति॑ ।  
तौ प्रा॑णापा॒नौ ।
अव्य॑र्धुकᳶ प्राणापा॒नाभ्या᳚म्भवति ।
य ए॒वव्ँवेद॑ ॥5॥  
#### टीका
5इदानीं हेतुमाह - मुखतो हीति ॥ प्रथमं प्राणापानभूतं अन्नं आत्मानं आविशति आत्मना एकीभवति ततः तदन्नं प्राणापानभावेन परिणतं भवति । एवं प्राणापानसन्तानकप्रतिपादनेन पूर्वोक्तं समर्थितम् । एवं वेदिता प्राणापानवृद्धिशीलो भवति ॥

इति तैत्तिरीये ब्राह्मणे तृतीयेऽष्टके तृतयिप्रपाठके पौरोडाशिकब्राह्मणे प्रथमोऽनूवाकः ॥  
