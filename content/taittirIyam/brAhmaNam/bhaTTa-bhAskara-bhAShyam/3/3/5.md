---
title: ०५.
unicode_script: devanagari
---

### मन्त्रः
दे॒वा॒सु॒रास्सय्ँय॑त्ता आसन्न् ।  
स ए॒तमिन्द्र॒ आज्य॑स्यावका॒शम॑पश्यत् ।  
तेनावै᳚ख्षत ।  
ततो॑ दे॒वा अभ॑वन्न् ।  
पराऽसु॑राः ।  
#### टीका

1देवासुरा इति ॥ आज्यस्यावकाशमिति 'अग्नेर्जिह्वा'1 इत्यवेक्षणमन्त्रस्यैषा संज्ञा ।
## मूलम्
य ए॒वव्ँवि॒द्वानाज्य॑म॒वेख्ष॑ते ।
भव॑त्या॒त्मना᳚ ।
परा᳚ऽस्य॒ भ्रातृ॑व्यो भवति ।
### मन्त्रः

य ए॒वव्ँवि॒द्वानाज्य॑म॒वेख्ष॑ते॒ भव॑त्या॒त्मना॒ परा᳚ऽस्य॒ भ्रातृ॑व्यो भवति ।
#### टीका

आत्मनेति । प्रकृत्यादितृतीया ।

## मूलम्
ब्र॒ह्म॒वा॒दिनो॑ वदन्ति ।
यदाज्ये॑ना॒न्यानि॑ ह॒वीꣳष्य॑भिघा॒रय॑ति ॥22॥  
अथ॒ केनाज्य॒मिति॑ ।
स॒त्येनेति॑ ब्रूयात् ।
चख्षु॒र्वै स॒त्यम् ।
स॒त्येनै॒वैन॑द॒भि घा॑रयति ।
ई॒श्व॒रो वा ए॒षो᳚ऽन्धो भवि॑तोः ।
यश्चख्षु॒षाऽऽज्य॑म॒वेख्ष॑ते ।
नि॒मील्यावे᳚ख्षेत ।
### मन्त्रः
ब्र॒ह्म॒वा॒दिनो॑ वदन्ति॒ - यदाज्ये॑ना॒न्यानि॑ ह॒वीꣳष्य॑भिघा॒रय॑त्य् अथ॒ केनाज्य॒''मिति॑ ।  
''स॒त्येने''ति॑ ब्रूयात् ।

#### टीका
यदाज्येनेति । गतम् ।
### मन्त्रः

चख्षु॒र्वै स॒त्यम् , स॒त्येनै॒वैन॑द॒भि घा॑रयति ।
ई॒श्व॒रो वा ए॒षो᳚ऽन्धो भवि॑तोः ।  
यश्चख्षु॒षाऽऽज्य॑म॒वेख्ष॑ते नि॒मील्यावे᳚ख्षेत ।

#### टीका

सत्यं सतां साधु यथार्थग्रहणसामर्थ्यात् । अन्धो भवितोः भवितुमीश्वरः । 'ईश्वरे तोसुन्कसुनौ' इति तोसुन् । तेजस्त्वादाज्यस्य ।
### मन्त्रः
दा॒धारा॒त्मञ्चख्षुः॑ ।  
#### टीका
दाधारेति । आत्मनि चक्षुरविकलं धारयति स्थापयति । छान्दसो लिट्, तुजादित्वादभ्यासस्य दीर्घत्वम् ।
### मन्त्रः
अ॒भ्याज्य॑ङ्घारयति ।  

#### टीका


आज्यं चाभिघारयति निमीलनेनात्मनि स्थापितं भवति । अवेक्षणेनाज्यस्याभिघारणम् ॥
### मन्त्रः
आज्य॑ङ्गृह्णाति ॥23॥
#### टीका

2आज्यं गृह्णातीति ॥ चतुर्ग्रहादिविशिष्टम् ।
### मन्त्रः
छन्दाꣳ॑सि॒ वा आज्य᳚म् ।
छन्दाꣳ॑स्ये॒व प्री॑णाति ।  

च॒तुर्जु॒ह्वाङ्गृ॑ह्णाति ।
चतु॑ष्पादᳶ प॒शवः॑ ।
प॒शूने॒वाव॑रुन्धे ।

#### टीका
छन्दांसि वा इति । प्रधानसाधनत्वान् ।
### मन्त्रः
अ॒ष्टावु॑प॒भृति॑ ।
अ॒ष्टाख्ष॑रा गाय॒त्री ।
गा॒य॒त्रᳶ प्रा॒णः ।
प्रा॒णमे॒व प॒शुषु॑ दधाति ।

च॒तुर्ध्रु॒वाया᳚म् ॥24 ॥  
चतु॑ष्पादᳶ प॒शवः॑ ।
प॒शुष्वे॒वोपरि॑ष्टा॒त्प्रति॑तिष्ठति ।


#### टीका
अष्टावुपभृति गृह्णातीत्येन । एवं चतुर्ध्रुवायामित्यत्रापि ।
### मन्त्रः
य॒ज॒मा॒न॒दे॒व॒त्या॑ वै जु॒हूः ।
भ्रा॒तृ॒व्य॒दे॒व॒त्यो॑प॒भृत् ।
च॒तुर्जु॒ह्वाङ्गृ॒ह्णन्भूयो॑ गृह्णीयात् ।

#### टीका
भूयः बहुतरम् ।
### मन्त्रः
अ॒ष्टावु॑प॒भृति॑ गृ॒ह्णन्कनी॑यः ।
यज॑मानायै॒व भ्रातृ॑व्य॒मुप॑स्तिङ्करोति ।

#### टीका
कनीय इति । गृह्णीयादित्येव । कनीयोऽल्पतरम् । 'युवाल्पयोः' इति कनादेशः । उपस्तिं गुणभूतं समीपे भवतीत्युपस्तिः । अस्तेः क्तिनि 'छन्दस्युभयथा' इति सार्वधातुकत्वात् भूभावाभावः, अल्लोपश्च ॥
### मन्त्रः

गौर्वै स्रुचः॑ ।
च॒तुर्जु॒ह्वाङ्गृ॑ह्णाति ।
#### टीका

3गौर्वा इति ॥ अभिमतधुक्त्वात् ।
### मन्त्रः

तस्मा॒च्चतु॑ष्पदी ॥25॥  
#### टीका
चतुष्पदीति । 'पादोऽन्यतरस्याम्' इति ङीप्, 'पादः पत्' इति पद्भावः ॥
## मूलम्
अ॒ष्टावु॑प॒भृति॑ ।
तस्मा॑द॒ष्टाश॑फा ।
च॒तुर्ध्रु॒वाया᳚म् ।
तस्मा॒च्चतु॑स्स्तना ।
गामे॒व तथ्सꣵस्क॑रोति ।
सास्मै॒ सꣵस्कृ॒तेष॒मूर्ज॑न्दुहे ।
यज्जु॒ह्वाङ्गृ॒ह्णाति॑ ।
प्र॒या॒जेभ्य॒स्तत् ।
यदु॑प॒भृति॑ ।
प्र॒या॒जा॒नू॒या॒जेभ्य॒स्तत् ।
सर्व॑स्मै॒ वा ए॒तद्य॒ज्ञाय॑ गृह्यते ।
य॒द्ध्रु॒वाया॒माज्य᳚म् ॥26॥

### मन्त्रः
अ॒ष्टावु॑प॒भृति॒ तस्मा॑द॒ष्टाश॑फा च॒तुर्ध्रु॒वाया᳚म् ।  
तस्मा॒च्चतु॑स्स्तना॒ गामे॒व तथ्सꣵस्क॑रोति ।  

सास्मै॒ सꣵस्कृ॒तेष॒मूर्ज॑न्दुहे ।   

यज्जु॒ह्वाङ्गृ॒ह्णाति॑ प्रया॒जेभ्य॒स्तत् ।
यदु॑प॒भृति॑ प्रया॒जा॒नू॒या॒जेभ्य॒स्तत् ।   

सर्व॑स्मै॒ वा ए॒तद्य॒ज्ञाय॑ गृह्यते य॒द्ध्रु॒वाया॒माज्य᳚म् ॥26॥
#### टीका
अष्टावुपभृति गृह्णातीत्येव ॥
इति तैत्तिरीयब्राह्मणे तृतीये तृतीये पञ्चमोऽनुवाकः ॥  
