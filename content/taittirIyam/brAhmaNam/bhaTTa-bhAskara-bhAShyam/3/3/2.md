---
title: ०२.
unicode_script: devanagari
---


## मूलम्
पृ॒थि॒व्याᳵ क॒कुभि॑ श्रि॒तम् ।  
तेन॑ व॒यꣳ स॒हस्र॑वल्शेन ।
स॒पत्न॑न्नाशयामसि॒ स्वाहेति॑ स्रुख्स॒म्मार्ज॑नान्य॒ग्नौ प्रह॑रति ।
आपो॒ वै द॒र्भाः ।
रू॒पमे॒वैषा॑मे॒तन्म॑हि॒मान॒व्ँव्याच॑ष्टे ।
### मन्त्रः
पृ॒थि॒व्याᳵ क॒कुभि॑ श्रि॒तम् ।  
तेन॑ व॒यꣳ स॒हस्र॑वल्शेन स॒पत्न॑न्नाशयामसि॒ स्वाहेति॑ स्रुख्स॒म्मार्ज॑नान्य॒ग्नौ प्रह॑रति ।
#### टीका
1स्रुकसंमार्जनान्यग्नौ प्रहरति - दिवश्शिल्पमित्यनुष्टुभा ॥ दिवः द्युलोकस्य शिल्पं कौशलं अवततं पृथिव्यामुदकभावेन अवतीर्णं दर्भभावेन परिणतं, तदिदं पृथिव्याः ककुभि प्रधानभूते अग्नौ श्रितं मया क्षिप्तमभूत्, तेन सहस्रवल्शेन बहुप्ररोहणेन वयं सपत्नं शत्रुं नाशयामसि नाशयामः । 'इदन्तो मसि' स्वाहेति प्रदानार्थः ।
### मन्त्रः

आपो॒ वै द॒र्भाः ।
रू॒पमे॒वैषा॑मे॒तन्म॑हि॒मान॒व्ँव्याच॑ष्टे ।
#### टीका
आपो व दर्भा इति । अग्नौ प्रक्षिप्यमाणानां दर्भाणां दिवश्शिल्पभूतोदकहेतुत्वात् मन्त्रे ताच्छब्द्यमिति दर्शयति - एषां दर्भाणां महिमानं दिवश्शिल्पत्वलक्षणं एतत् मन्त्रलक्षणं रूपमेव व्याचष्टेनास्माभिर्व्याख्येयम् ॥

### मन्त्रः
अ॒नु॒ष्टुभ॒र्चा ।
आनु॑ष्टुभᳶ प्र॒जाप॑तिः ।
प्रा॒जा॒प॒त्यो वे॒दः ।
वे॒दस्याग्रꣵ॑ स्रुख्स॒म्मार्ज॑नानि ॥6॥  
स्वेनै॒वैना॑नि॒ छन्द॑सा ।
स्वया॑ दे॒वत॑या॒ सम॑र्धयति ।
#### टीका
2अनुष्टुभेति ॥ 'दिवश्शिल्पम्' इत्यस्यानुष्टुप्त्वस्य स्तुतिः ।

### मन्त्रः
अथो॒ ऋग्वाव योषा᳚ ।
द॒र्भो वृषा᳚ ।
तन्मि॑थु॒नम् ।
मि॒थु॒नमे॒वास्य॒ तद्य॒ज्ञे क॑रोति प्र॒जन॑नाय ।
प्रजा॑यते प्र॒जया॑ प॒शुभि॒र्यज॑मानः ।
#### टीका
अथो इत्यादिना अस्या ऋक्त्वस्य स्तुतिः ॥
## मूलम्
तान्येके॒ वृथै॒वापा᳚स्यन्ति ।
तत्तथा॒ न का॒र्य᳚म् ।
आर॑ब्धस्य य॒ज्ञिय॑स्य॒ कर्म॑ण॒स्सवि॑दो॒हः ॥7॥  
यद्ये॑नानि प॒शवो॑ऽभि॒तिष्ठे॑युः ।
न तत्प॒शुभ्य॒ᳵ कम् ।

### मन्त्रः
तान्येके॒ वृथै॒वापा᳚स्यन्ति ।
तत्तथा॒ न का॒र्य᳚म् ।
आर॑ब्धस्य य॒ज्ञिय॑स्य॒ कर्म॑ण॒स्सवि॑दो॒हः ॥7॥  
यद्ये॑नानि प॒शवो॑ऽभि॒तिष्ठे॑यु॒र् न तत्प॒शुभ्य॒ᳵ कम् ।

#### टीका
3तान्येक इत्यादि ॥ वृथा निष्फलं यत्र क्वापित्यजन्ति केचित् तद्दषयित्वा उत्करे न्यासं विदधाति । विदोहः विरुद्धफलदोहः भूतलं दुग्धकल्पं भवेन् तत् सुखहेतुर्न भवति पशूनाम् ।
### मन्त्रः
अ॒द्भिर्मा᳚र्जयि॒त्वोत्क॒रे न्य॑स्येत् ।
#### टीका
कथं तर्हि कर्तव्यमित्याह - अद्भिरिति ।

## मूलम्
यद्वै य॒ज्ञिय॑स्य॒ कर्म॑णो॒ऽन्यत्राहु॑तीभ्यस्स॒न्तिष्ठ॑ते ।
उ॒त्क॒रो वाव तस्य॑ प्रति॒ष्ठा ।
ए॒ताꣳ हि तस्मै᳚ प्रति॒ष्ठान्दे॒वास्स॒मभ॑रन्न् ।
यद॒द्भिर्मा॒र्जय॑ति ।
तेन॑ शा॒न्तम् ।
यदु॑त्क॒रे न्य॒स्यति॑ ।
प्र॒ति॒ष्ठामे॒वैना॑नि॒ तद्ग॑मयति ॥8॥  
प्रति॑तिष्ठति प्र॒जया॑ प॒शुभि॒र्यज॑मान
### मन्त्रः
यद्वै य॒ज्ञिय॑स्य॒ कर्म॑णो॒ऽन्यत्राहु॑तीभ्यस्स॒न्तिष्ठ॑त  उत्क॒रो वाव तस्य॑ प्रति॒ष्ठा ।  
ए॒ताꣳ हि तस्मै᳚ प्रति॒ष्ठान्दे॒वास्स॒मभ॑रन्न् ।
यद॒द्भिर्मा॒र्जय॑ति॒ तेन॑ शा॒न्तम् ।
यदु॑त्क॒रे न्य॒स्यति॑ प्रति॒ष्ठामे॒वैना॑नि॒ तद्ग॑मयति ॥8॥  
प्रति॑तिष्ठति प्र॒जया॑ प॒शुभि॒र्यज॑मानः ।

#### टीका
हेतुमाह - यद्वा इति । अन्यत्राहुतीभ्यः होतव्यद्रव्याणि मुक्त्वा यत् सन्तिष्ठते कृतकार्यं भवति तस्योत्करः प्रतिष्ठा प्रतिष्ठात्वेन तस्य कल्पितत्वात्, अद्भिर्मार्जनात् शान्तं सुखहेतुः पशूनां, उत्करे न्यासात् प्रतिष्ठां गमयति, यजमानोऽपि प्रजया पशुभिश्च प्रतिष्ठितो भवति ॥
## मूलम्
अथो᳚ स्त॒म्बस्य॒ वा ए॒तद्रू॒पम् ।
यथ्स्रु॑ख्स॒म्मार्ज॑नानि ।
स्त॒म्ब॒शो वा ओष॑धयः ।
तासा᳚ञ्जरत्क॒ख्षे प॒शवो॒ न र॑मन्ते ।
अप्रि॑यो॒ ह्ये॑षाञ्जरत्क॒ख्षः ।
याव॑दप्रियो ह॒ वै ज॑रत्क॒ख्षᳶ प॑शू॒नाम् ।
ताव॑दप्रियᳶ पशू॒नाम्भ॑वति ।
### मन्त्रः
अथो᳚ स्त॒म्बस्य॒ वा ए॒तद्रू॒पम् ।  
यथ्स्रु॑ख्स॒म्मार्ज॑नानि स्तम्ब॒शो वा ओष॑धय॒स् तासा᳚ञ्जरत्क॒ख्षे प॒शवो॒ न र॑मन्ते ।  
अप्रि॑यो॒ ह्ये॑षाञ्जरत्क॒ख्षः ।  
याव॑दप्रियो ह॒ वै ज॑रत्क॒ख्षᳶ प॑शू॒नान् ताव॑दप्रियᳶ पशू॒नाम्भ॑वति ।
#### टीका
4अथो स्तम्बस्येति ॥ स्तम्बः फलमञ्जरी स्रुक्संमार्जनानि नाम तस्य रूपं तद्वत् पशूनां वृद्धिः । ओषधयश्च स्तम्बशः स्तम्बेनस्तम्बेन पृथग्विधेन इत्थंभूता । वीप्सायां शस् । तासु च स्तम्बवतीषु पशवः रमन्ते, तासां तु यो जरत्कक्षः फलपल्लवशून्यं काष्ठमूलशेषं पुराणारण्यं तत्र पशवो न रमन्ते, अप्रियत्वात् अन्यत्रेति ।
## मूलम्
यस्यै॒तान्य॒न्यत्रा॒ग्नेर्दध॑ति ।
न॒व॒दाव्या॑सु॒ वा ओष॑धीषु प॒शवो॑ रमन्ते ॥9॥  
न॒व॒दा॒वो ह्ये॑षाम्प्रि॒यः ।

### मन्त्रः
यस्यै॒तान्य॒न्यत्रा॒ग्नेर्दध॑ति नव॒दाव्या॑सु॒ वा ओष॑धीषु प॒शवो॑ रमन्ते नव॒दा॒वो ह्ये॑षाम्प्रि॒यः ।

#### टीका
अग्नेरन्यत्र जरत्कक्षवत् स्थापयन्ति यस्य स न कदाचिदपि पशूनां प्रियः स्यात् ।
ननु अग्नौ प्रहरणे अत्यन्तविनाशात् सुतरामप्रियत्वमित्याह - नवदाव्यास्विति ।
## मूलम्
याव॑त्प्रियो ह॒ वै न॑वदा॒वᳶ प॑शू॒नाम् ।
ताव॑त्प्रियᳶ पशू॒नाम्भ॑वति ।
यस्यै॒तान्य॒ग्नौ प्र॒हर॑न्ति ।
तस्मा॑दे॒तान्य॒ग्नावे॒व प्रह॑रेत् ।
### मन्त्रः
याव॑त्प्रियो ह॒ वै न॑वदा॒वᳶ प॑शू॒नान् ताव॑त्प्रियᳶ पशू॒नाम्भ॑वति ।   
यस्यै॒तान्य॒ग्नौ प्र॒हर॑न्ति॒ तस्मा॑दे॒तान्य॒ग्नावे॒व प्रह॑रेत् ।
#### टीका


नवदावः सद्यः समुत्थितः वनवह्निः यत्र प्रदेशे तत्र तद्दग्धे वने प्ररूढा नवदाव्याः । 'भवे छन्दसि' इति यः, छान्दसमुत्तरपदप्रकृतिस्वरत्वम् । तासु ओषधीषु पशवो रमन्ते यस्मात् नवदाव एषां पशूनां प्रियः प्ररोहहेतुत्वात् तत्प्रवृत्तिमाशंसन्ते मेघस्येव चातकाः । तस्मादग्नौ प्रहरणं पशूनां प्रीत्यै भवति, प्ररोहहेतुत्वादग्नेः । मन्त्रलिङ्गं च 'तेन वयं सहस्रवल्शेन' इति ।

## मूलम्
य॒त॒रस्मि᳚न्थ्सम्मृ॒ज्यात् ।
प॒शू॒नान्धृत्यै᳚ ।
### मन्त्रः
य॒त॒रस्मि᳚न्थ्सम्मृ॒ज्यात् पशू॒नान्धृत्यै᳚ ।

#### टीका
तस्मात् अग्नेः यतरस्मिन् स्रुचः संमृज्यात् तस्मिन्नग्नौ प्रहरेत्, पशूनामेव धारणाय तद्भवति ॥

### मन्त्रः
यो भू॒ताना॒मधि॑पतिः ।
रु॒द्रस्त॑न्तिच॒रो वृषा᳚ ।
प॒शून॒स्माक॒म्मा हिꣳ॑सीः ।
#### टीका
5अग्निसम्मार्जनान्यग्रौ प्रहरति यो भूतानामित्यनुष्टुभा ॥ यो भूतानां अधिपतिः स्वामी रुद्रः तन्तिचरः तननीयः यज्ञः तन्तिः । यद्वा - पशूनां बन्धनरज्जुश्रेणी तन्तिः 'वाक्तन्तिः' इति श्रुतेः, वचनाभिविकल्पिकया पशवो बद्ध्यन्ते । तत्र यश्चरति स तन्तिचरः वृषा देवानां वृषभः प्रधानभूतः सः त्वं अस्माकं पशून् मा हिंसीः तदर्थं एतत् इध्मसंनहनाख्यं दर्भद्रव्यं तव हुतमस्तु । तव हि हुतं वृष्ट्यादिक्रमेण पशूनामभिवृद्धयै भवति । 'युष्मदस्मदोर्ङसि' इति तवशब्द आद्युदात्तः ।
### मन्त्रः

ए॒तद॑स्तु हु॒तन्तव॒ स्वाहेत्य॑ग्निस॒म्मार्ज॑नान्य॒ग्नौ प्रह॑रति ।
#### टीका

स्वाहेति प्रदानार्थः । अग्निसंमार्जनानि इध्मसंनहनानि ।
### मन्त्रः
ए॒षा वा ए॒तेषा॒य्ँयोनिः॑ ।
ए॒षा प्र॑ति॒ष्ठा ।
#### टीका
एषेति । अग्निरेव दर्भाणां योनिः कारणं वृष्ट्यादिना । स एव प्रतिष्ठा अग्रेऽप्यवस्थानम् ।
### मन्त्रः
स्वामे॒वैना॑नि॒ योनि᳚म् ।
स्वाम्प्र॑ति॒ष्ठाङ्ग॑मयति ।
प्रति॑तिष्ठति प्र॒जया॑ प॒शुभि॒र्यज॑मानः ॥10॥  

#### टीका
स्वामेवेत्यादि । गतम् ॥

इति तैत्तिरीयब्राह्मणे तृतीयेऽष्टके तृतीये प्रपाठके द्वितीयोऽनुवाकः ॥  
