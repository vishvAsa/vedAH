---
title: १०.
unicode_script: devanagari
---

## मूलम्
प॒रि॒वे॒षो वा ए॒ष वन॒स्पती॑नाम् ।
यदु॑पवे॒षः ।
य ए॒वव्ँ वेद॑ ।
वि॒न्दते॑ परिवे॒ष्टार᳚म् ।
तमु॑त्क॒रे ।
### मन्त्रः
प॒रि॒वे॒षो वा ए॒ष वन॒स्पती॑नाम्  यदु॑पवे॒षः ।  
#### टीका  
1 परिवेषो वा इति ॥ परिवेषः परितो व्याप्य तर्पयिता । उपवेषः शाखामूलजन्मा काष्ठविशेषः ।
### मन्त्रः
य ए॒वव्ँ वेद॑ वि॒न्दते॑ परिवे॒ष्टार᳚म् ।  
तमु॑त्क॒रे ।

#### टीका
एवं वेदिता तर्पयितारं लभते । तं उत्करे 'पुरस्तात् प्रत्यञ्चं उपगूहति' इति संबध्यते ॥


### मन्त्रः
यन्दे॒वा म॑नु॒ष्ये॑षु ।
उ॒प॒वे॒षमधा॑रयन्न् ।  
ये अ॒स्मदप॑ चेतसः ।
तान॒स्मभ्य॑मि॒हा कु॑रु ।  

उप॑वे॒षोप॑विड्ढि नः ॥76॥  
प्र॒जाम्पुष्टि॒मथो॒ धन᳚म् ।   
द्वि॒पदो॑ न॒श्चतु॑ष्पदः ।
ध्रु॒वानन॑पगान्कु॒र्विति॑ पु॒रस्ता᳚त्प्र॒त्यञ्च॒मुप॑गूहति ।  

#### टीका
2यं देवा इति द्वे अनुष्टुभौ ॥ मन्त्रार्थस्तु - यं त्वां देवा मनुष्येषु मनुष्यार्थं यज्ञसिद्धये उपवेषं अधारयन् उत्पादितवन्तः । स त्वं हे उपवेष! ये अस्मत्तः अपचेतसः अपगतचित्ताः अपरक्तमनसः तान् अस्मभ्यं इह कर्मणि अग्रतः आविष्कुरु विधेयात् कुरु वा । किञ्च - नः अस्माकं प्रजादिकं उपविड्ढि समीपे प्रापय । विषेः जौहोत्यादिकस्य छान्दसश्शपो लुक् ।

किञ्च - अस्मदीयान् द्विपदश्चतुष्पदश्च ध्रुवान् नित्यान् अनपगान् अस्मासु अनपरक्तचित्तांश्च कुरु । द्विपद इत्यत्र 'द्वित्रिभ्यां पाद्दन्' इति उत्तरपदान्तोदातत्वम् ।
### मन्त्रः
तस्मा᳚त्पु॒रस्ता᳚त्प्र॒त्यञ्च॑श्शू॒द्रा अव॑स्यन्ति ।

#### टीका

स्वामिनः अग्रतः प्रतिमुखाः शूद्राः अवस्यन्ति अवतिष्ठन्ते चिकीर्षवः ।

### मन्त्रः
स्थ॒वि॒म॒त उप॑गूहति ।

#### टीका
स्थविमत इति । स्थूलात् प्रदेशादारभ्य ।
### मन्त्रः
अप्र॑तिवादिन ए॒वैना᳚न्कुरुते ।

#### टीका
अप्रतिवादिनः अस्याग्रे प्रतिवदितुमसमर्थान् शूद्रान्करोति ॥


### मन्त्रः
धृष्टि॒र्वा उ॑पवे॒षः ।
शु॒चर्तो वज्रो॒ ब्रह्म॑णा॒ सꣳशि॑तः ।
योप॑वे॒षे शुक् ।
साऽमुमृ॑च्छतु॒ यन्द्वि॒ष्म इति॑ ॥77॥



#### टीका
3धृष्टिर्वा इति ॥ अयमुपवेषः धृष्टिः धर्षणशीलः शुचा तापेन ऋतः प्राप्तः वज्रः वज्रस्थानीयः ब्रह्मणा मन्त्रेण संशितः तीक्ष्णीकृतः । तस्मादभिचरिता चेत् या उपवेषे शुक् दीप्तिः सा अमुं एतन्नामानं ऋच्छतु गच्छतु यं द्विष्मः इति अनेन मन्त्रेण उपगूहनं कृत्वा 'निरमुं नुदः' इत्यग्नौ प्रहरत्युपवेषम् । तिस्रोऽप्यनुष्टुभ एताः ।

### मन्त्रः

अथा᳚स्मै नाम॒ गृह्य॒ प्रह॑रति ।
निर॒मुन्नु॑द॒ ओक॑सः ।
स॒पत्नो॒ यᳶ पृ॑त॒न्यति॑ ।
नि॒र्बा॒ध्ये॑न ह॒विषा᳚ ।
#### टीका

हे उपवेष! अमुं एतन्नामानं अस्मच्छत्रुं ओकसः गृहात् निर्नुदः निष्कृष्य नुदः । लेण्मध्यमः । यः अस्माकं सपत्नः भूत्वा पृतन्यति संग्रामं करोति निर्बाध्येन उत्क्रष्टव्येन उपवेषाख्येन हविषा, यद्वा - निर्बाधनसाधनेन । करणे कृत्यः ।

### मन्त्रः
इन्द्र॑ एण॒म्परा॑शरीत् ।
इ॒हि ति॒स्रᳶ प॑रा॒वतः॑ ।
इ॒हि पञ्च॒ जना॒ꣳ॒ अति॑ ।
इ॒हि ति॒स्रोऽति॑ रोच॒नायाव॑त् ।

#### टीका

एणं एनम् । छान्दसं णत्वम् । अस्मद्द्वेष्यं इन्द्रः पराशरीत् अपुनरावृत्तं नाशयतु । इहि परावतः परतरान् देशान् लोकत्रयलक्षणान् देवपितृमनुष्यलक्षणगतीर्वा अति अतीत्य गच्छ, पञ्चजनांश्चातीहि । ब्राह्मणादयो निषादपञ्चमाः पञ्चजनाः, पञ्च भूतानीत्येके । तिस्रः रोचनाः दीप्तिमतः अग्निविद्युदादित्यान् अतीहि ।
### मन्त्रः
सूर्यो॒ अस॑द्दि॒वि ।

#### टीका

यावत् सूर्यः दिवि असत् स्यात् । लेट्याडागमः ।

### मन्त्रः
प॒र॒मान्त्वा॑ परा॒वत᳚म् ॥78॥  
इन्द्रो॑ नयतु वृत्र॒हा ।
यतो॒ न पुन॒राय॑सि ।
#### टीका
परमां त्वेति । परमां परावतं दूरम् । पूर्ववद्वतिः । इन्द्रः त्वा नयतु प्रापयतु वृत्रहा वृत्रं हतवान्, यतो नीतस्त्वं न पुनरायसि नागच्छसि । इ गतौ भौवादिकः ।


### मन्त्रः
श॒श्व॒तीभ्य॒स्समा᳚भ्य॒ इति॑ ।

#### टीका
शश्वतीभ्यः अक्षीणाभ्यः समाभ्यः संवत्सरेभ्यः परं नयति ॥

## मूलम्
त्रि॒वृद्वा ए॒ष वज्रो॒ ब्रह्म॑णा॒ सꣳशि॑तः ।
शु॒चैवैन॑व्ँवि॒ध्वा ।
ए॒भ्यो लो॒केभ्यो॑ नि॒र्णुद्य॑ ।
वज्रे॑ण॒ ब्रह्म॑णा स्तृणुते ।
ह॒तो॑ऽसावव॑धिष्मा॒मुमित्या॑ह॒ स्तृत्यै᳚ ।
यन्द्वि॒ष्यात्तन्ध्या॑येत् ।
शु॒चैवैन॑मर्पयति ॥79॥   
### मन्त्रः
त्रि॒वृद्वा ए॒ष वज्रो॒ ब्रह्म॑णा॒ सꣳशि॑तः ।
शु॒चैवैन॑व्ँवि॒ध्वा  ए॒भ्यो लो॒केभ्यो॑ नि॒र्णुद्य॒ वज्रे॑ण॒ ब्रह्म॑णा स्तृणुते ।   
#### टीका
4त्रिवृद्वा इत्येतेषां ब्राह्मणम् ॥ एषः उपवेष त्रिवृत् नवधारो वज्रः ब्रह्मणा च संशितः, तस्मात् ईदृशेनानेन एनं द्वेष्यं शुचा विद्ध्वा तापयित्वा लोकेभ्यश्च निर्णुद्य ततः वज्रेण ब्रह्मणा च स्तृणुते छादयति मारयति वा ।
### मन्त्रः
''ह॒तो॑ऽसावव॑धिष्मा॒मु''मित्या॑ह॒ स्तृत्यै᳚ ।
यन्द्वि॒ष्यात्तन्ध्या॑येच् छु॒चैवैन॑मर्पयति ॥79॥  

#### टीका
हतोऽसाववधिष्मामुमिति च द्वौ मन्त्रौ । अत्रामुमित्यस्य नामग्रहणे यं द्विष्यात् तं ध्यायेत् एनं शुचा प्राप्तं करोति ॥


इति भट्टभास्करमिश्रविरचिते यजुर्वेदभाष्ये ज्ञानयज्ञाख्ये तृतीयेऽष्टके तृतीयप्रश्नस्समाप्तः ॥


समाप्तं पौरोडाशिकम् ॥  
