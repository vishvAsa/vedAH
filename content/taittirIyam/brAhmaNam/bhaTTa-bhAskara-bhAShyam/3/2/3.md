---
title: ०३,
unicode_script: devanagari
---

### मन्त्रः
पू॒र्वे॒द्युरि॒ध्माब॒र्॒हिᳵ क॑रोति ।
य॒ज्ञमे॒वारभ्य॑ गृही॒त्वोप॑वसति ।

#### टीका
1पूर्वेद्युरित्यादि ॥ इध्मं च बर्हिश्च इध्माबर्हिः । छान्दस आनङ् । वनस्पत्यादित्वादाद्युदात्तत्वम् ॥

### मन्त्रः
प्र॒जाप॑तिर्य॒ज्ञम॑सृजत ।

तस्यो॒खे अ॑स्रꣳसेताम् ।
#### टीका
2प्रजापतिरित्यादि ॥ सृष्ट्यनन्तरं यज्ञस्य उखे कुम्भ्यौ अस्रंसेतां गळिते अभूतां । ततो यज्ञ एव स्रस्तस्स्यात् ।
## मूलम्
य॒ज्ञो वै प्र॒जाप॑तिः ।
यथ्सा᳚न्नाय्यो॒खे भव॑तः ।
य॒ज्ञस्यै॒व तदु॒खे उप॑दधा॒त्यप्र॑स्रꣳसाय ।
### मन्त्रः

य॒ज्ञो वै प्र॒जाप॑तिः ।
यथ्सा᳚न्नाय्यो॒खे भव॑तो य॒ज्ञस्यै॒व तदु॒खे उप॑दधा॒त्यप्र॑स्रꣳसाय ।
#### टीका
यज्ञो नाम कः? प्रजापतिरेव । ततक्ष प्रजा विनष्टास्स्युः । तत्र सान्नाय्योखे यज्ञस्यैव पूर्वं स्रस्तोखस्य उखे भवतः, तदस्य यज्ञस्य अप्रस्रंसाय भवति सान्नाय्योखे सान्नाय्यकुम्भ्यौ ॥

### मन्त्रः
''शुन्ध॑ध्व॒न्दैव्या॑य॒ कर्म॑णे देवय॒ज्याया॒'' इत्या॑ह ।
दे॒व॒य॒ज्याया॑ ए॒वैना॑नि शुन्धति ।

#### टीका
3शुन्धध्वमिति सान्नाय्यपात्रप्रोक्षणम् ॥

### मन्त्रः
''मा॒त॒रिश्व॑नो घ॒र्मो॑ऽसी''त्या॑ह॥16॥  
अ॒न्तरि॑ख्ष॒व्ँवै मा॑त॒रिश्व॑नो घ॒र्मः ।
ए॒षाल्ँ लो॒काना॒व्ँविधृ॑त्यै ।

#### टीका
4मातरिश्वन इति अङ्गारनिरूहणम् ॥ मातरिश्वनः वायोः घर्मः धरणाधारः सञ्चारस्थानमन्तरिक्षं तदेव त्वमसीति अङ्गारस्य विधारणसामर्थ्यख्यापनं एषां लोकानां विधृत्यै भवति ॥
## मूलम्
दि॒वश्च॒ ह्ये॑षा पृ॑थि॒व्याश्च॒ सम्भृ॑ता ।
यदु॒खा ।
तस्मा॑दे॒वमा॑ह ।
### मन्त्रः
''द्यौर॑सि पृथि॒व्य॑सी''त्या॑ह।
दि॒वश्च॒ ह्ये॑षा पृ॑थि॒व्याश्च॒ सम्भृ॑ता॒ यदु॒खा तस्मा॑दे॒वमा॑ह ।

#### टीका
5द्यौरसीति सान्नाय्यपात्र्यभिश्रयणं । ॥ द्युप्रभृतीनां कार्यत्वात्, तद्भावेन स्तूयत इति भावः ॥

### मन्त्रः
''वि॒श्वधा॑या असि पर॒मेण॒ धाम्ने''त्या॑ह ।
वृष्टि॒र्वै वि॒श्वधा॑याः ।
वृष्टि॑मे॒वाव॑रुन्धे ।

#### टीका
6विश्वं दधाति धारयतीति विश्वधाया वृष्टिः । 'गतिकारकयोरपि' इत्यमुम् । इह तु लोकाधिवकारादन्तरिक्षं वृष्टिसहचरितमुच्यते तत्र वृष्टेस्संकीर्तनात् वृष्टिमवरुन्धे ॥

### मन्त्रः
''दृꣳह॑स्व॒ मा ह्वा॒''रित्या॑ह॒ धृत्यै᳚ ॥17॥  

''वसू॑नाम्प॒वित्र॑म॒सी''त्या॑ह।
प्रा॒णा वै वस॑वः ।
तेषा॒व्ँवा ए॒तद्भा॑ग॒धेय᳚म् ।
## मूलम्
यत्प॒वित्र᳚म् ।  
तेभ्य॑ ए॒वैन॑त्करोति ।
Mantra
यत्प॒वित्र॒म् तेभ्य॑ ए॒वैन॑त्करोति ।


#### टीका
7वसूनामित्युखायां शाखापवित्रनिधानम् ॥ प्राणा वा इति वासहेतुत्वात् । तेषां एष भागः प्रीणनहेतुत्वात् ॥

### मन्त्रः
''श॒तधा॑रꣳ स॒हस्र॑धार॒''मित्या॑ह ।
प्रा॒णेष्वे॒वायु॑र्दधाति सर्व॒त्वाय॑ ।

#### टीका
8बहुवारं पावनत्ववचनं प्राणेष्वेवायुषो धारणाय भवति । तत्रायुरेकदेशस्य अन्यथाऽपि सिद्धत्वात् आयुषस्सर्वत्वाय तत्संपद्यते ॥
## मूलम्
त्रि॒वृत्प॑लाशशा॒खाया᳚न्दर्भ॒मय॑म्भवति ।
त्रि॒वृद्वै प्रा॒णः ।
त्रि॒वृत॑मे॒व प्रा॒णम्म॑ध्य॒तो यज॑माने दधाति ॥18॥  
सौ॒म्यᳶ प॒र्णस्स॑योनि॒त्वाय॑ ।
सा॒ख्षात्प॒वित्र॑न्द॒र्भाः ।
प्राख्सा॒यमधि॒ निद॑धाति ।
तत्प्रा॑णापा॒नयो॑ रू॒पम् ।
ति॒र्यक्प्रा॒तः ।
तद्दर्श॑स्य रू॒पम् ।
दा॒र्श्यꣵ ह्ये॑तदहः॑ ।
अन्न॒व्ँवै च॒न्द्रमाः᳚ ।
अन्न॑म्प्रा॒णाः ।
उ॒भय॑मे॒वोपै॒त्यजा॑मित्वाय ॥19॥  
तस्मा॑द॒यꣳ स॒र्वत॑ᳶ पवते ।
### मन्त्रः
त्रि॒वृत्प॑लाशशा॒खाया᳚न्दर्भ॒मय॑म्भवति  ।

#### टीका
9पवित्रं विशिनष्टि - त्रिवृदिति ॥ त्रिवृद्गुणं भवति, तत्पवित्रं पलाशशाखायां च निहितं भवति, दर्भमयं च भवति ।
### मन्त्रः
त्रि॒वृद्वै प्रा॒णस् त्रि॒वृत॑मे॒व प्रा॒णम्म॑ध्य॒तो यज॑माने दधाति ॥
सौ॒म्यᳶ प॒र्णस्स॑योनि॒त्वाय॑ ।
सा॒ख्षात्प॒वित्र॑न्द॒र्भाः ।


#### टीका
अथ त्रिवृत्त्वादि स्तौति - त्रिवृद्वा इत्यादि । सयोनित्वायेति पालाशस्य सौम्यत्वात् ओषधीनामपि सौम्यत्वात् दर्भपलाशयोस्सयोनित्वम् । साक्षात् अव्यवधानेनैव पवित्रं भवति दर्भाः ।
### मन्त्रः
प्राख्सा॒यमधि॒ निद॑धाति॒ तत्प्रा॑णापा॒नयो॑ रू॒पम् ।

#### टीका
प्रागिति प्रागायतं सायं निदधाति ।
### मन्त्रः
ति॒र्यक्प्रा॒तस् तद्दर्श॑स्य रू॒पम् ।

#### टीका
तिर्यक् दक्षिणोत्तरायतं उदगग्रं प्रातः । तद्दर्शस्य कर्मणो रूपं दध्यादिसाध्यत्वेन तिर्यक्प्रधानत्वात् ।
### मन्त्रः

दा॒र्श्यꣵ ह्ये॑तदहः॑ ।
#### टीका
दार्श्यं दर्शे कर्मणि साधु । छान्दसो ण्यप्रत्ययः ।
### मन्त्रः

अन्न॒व्ँवै च॒न्द्रमाः᳚ ।
अन्न॑म्प्रा॒णाः ।
उ॒भय॑मे॒वोपै॒त्यजा॑मित्वाय ॥19॥  
#### टीका
ततः किमित्याह - अन्नं स्वयं चन्द्रमाः दृशिकर्मभूतः, यस्याप्यायनमिदं कर्म, प्राणाश्चान्नं तद्धेतुकत्वात्, तस्मात् उभयविधमप्यन्नं उपेति, नान्यतरदेव, तच्च अजामित्वाय अनालस्याय भाति ।
### मन्त्रः

तस्मा॑द॒यꣳ स॒र्वत॑ᳶ पवते ।
#### टीका

अन्यतरोपगमे ह्यालस्यं स्यात्, तस्मादह्नि रात्रौ च अन्नलाभात् सर्वतः अह्नि रात्रौ च वायुः पवते ॥

### मन्त्रः
''हु॒तस्स्तो॒को हु॒तो द्र॒फ्स'' इत्या॑ह॒ प्रति॑ष्ठित्यै ।
ह॒विषोऽस्क॑न्दाय ।

#### टीका
10हुत इति स्तोकानुमन्त्रणम् ॥ तत्र हुत इति सङ्कल्पान् विप्रुषां प्रतिष्ठितत्वं अविनाशः, तदपि हविषोऽस्कन्नत्वाय भवति ।
### मन्त्रः
न हि हु॒तꣵ स्वाहा॑कृत॒ꣵ स्कन्द॑ति ।
दि॒वि नाको॒ नामा॒ग्निः ।
तस्य॑ वि॒प्रुषो॑ भाग॒धेय᳚म् ।


''अ॒ग्नये॑ बृह॒ते नाका॒ये''त्या॑ह ।
नाक॑मे॒वाग्निम्भा॑ग॒धेये॑न॒ सम॑र्धयति ।

''स्वाहा॒ द्यावा॑पृथि॒वीभ्या॒''मित्या॑ह ।
द्यावा॑पृथि॒व्योरे॒वैन॒त्प्रति॑ष्ठापयति ॥20॥  

प॒वित्र॑व॒त्यान॑यति ।
अ॒पाञ्चै॒वौष॑धीनाञ्च॒ रस॒ꣳ॒ सꣳसृ॑जति ।

#### टीका
तत्र हेतुमाह - न हीति । इदानीं नाकायेति मन्त्रपदं व्याचष्टे - दिवीत्यादि ॥ गतम् ॥
## मूलम्
अथो॒ ओष॑धीष्वे॒व प॒शून्प्रति॑ष्ठापयति ।
अ॒न्वा॒रभ्य॒ वाच॑य्ँयच्छति ।
य॒ज्ञस्य॒ धृत्यै᳚ ।
धा॒रय॑न्नास्ते ।
धा॒रय॑न्त इव॒ हि दु॒हन्ति॑ ।
### मन्त्रः
अथो॒ ओष॑धीष्वे॒व प॒शून्प्रति॑ष्ठापयत्य् अ॒न्वा॒रभ्य॒ वाच॑य्ँयच्छति ।  
य॒ज्ञस्य॒ धृत्यै᳚ धा॒रय॑न्नास्ते ।
धा॒रय॑न्त इव॒ हि दु॒हन्ति॑ ।
#### टीका
11अन्वारभ्येति कुम्भीम् ॥
### मन्त्रः

''काम॑धुख्ष॒'' इत्या॒हातृ॒तीय॑स्यै ।
त्रय॑ इ॒मे लो॒काः ।
इ॒माने॒व लो॒कान्यज॑मानो दुहे ॥21॥  
#### टीका
कामिति । कां गामधुक्ष इति आतृतीयस्याः पृच्छति । प्रथमां द्वितीयां तृतीयां चेति यावत् ।

### मन्त्रः

''अ॒मू''मिति॒ नाम॑ गृह्णाति ।
भ॒द्रमे॒वासा॒ङ्कर्मा॒विष्क॑रोति ।
#### टीका
अमूमिति गङ्गां यमुनामित्यादिनामविशेषं कीर्तयन् प्रत्याह । एवं ह्यासां भद्रं कल्याणं कर्माविष्करोति ॥

### मन्त्रः
''सा वि॒श्वायु॒स्सा वि॒श्वव्य॑चा॒स्सा वि॒श्वक॒र्मे''त्या॑ह ।
इ॒यव्ँ वै वि॒श्वायुः॑ ।  
अ॒न्तरि॑ख्षव्ँ वि॒श्वव्य॑चाः ।  
अ॒सौ वि॒श्वक॑र्मा ।   
इ॒माने॒वैताभि॑र्लो॒कान् य॑थापू॒र्वन्दु॑हे ।
#### टीका
12सा विश्वायुरिति प्रथमानतिक्रमेण दुग्धानां गवामभिमन्त्रणम् ॥ इयं वा इत्यादि । विश्वान्नहेतुः विश्वायुः । विश्वगतिर्विश्वव्यचाः । विश्वकर्मफलस्थानं विश्वकर्मा ।
## मूलम्
अथो॒ यथा᳚ प्रदा॒त्रे पुण्य॑मा॒शास्ते᳚ ।
ए॒वमे॒वैना॑ ए॒तदुप॑स्तौति ।
### मन्त्रः
अथो॒ यथा᳚ प्रदा॒त्रे पुण्य॑मा॒शास्त ए॒वमे॒वैना॑ ए॒तदुप॑स्तौति ।

#### टीका
अथो अपिच यथा लोके कश्चित् लब्धापेक्षः प्रदात्रे पुण्यमाशास्ते एवमेनाः गाः विश्वायुरित्यादिभिः पदैरुपस्तौति ।
### मन्त्रः
तस्मा॒त्प्रादा॒दित्यु॒न्नीय॒ वन्द॑माना उपस्तु॒वन्त॑ᳶ प॒शून्दु॑हन्ति ॥22॥  
ब॒हु दु॒ग्धीन्द्रा॑य दे॒वेभ्यो॑ ह॒विरिति॒ वाच॒व्ँविसृ॑जते ।

#### टीका
तस्मादित्यादि लोकवृत्तान्तदर्शनम् । प्रादात् प्रभूतं पय इति स्तुतिहेतुकथनम् ।
## मूलम्
य॒था॒दे॒व॒तमे॒व प्रसौ॑ति ।
दैव्य॑स्य च मानु॒षस्य॑ च॒ व्यावृ॑त्यै ।
### मन्त्रः
य॒था॒दे॒व॒तमे॒व प्रसौ॑ति॒ दैव्य॑स्य च मानु॒षस्य॑ च॒ व्यावृ॑त्यै ।

#### टीका
यथा देवतमिति यथा स्वं देवतार्थमनुजानाति । तच्च दैव्यमानुषभोगाय ।
### मन्त्रः
त्रिरा॑ह ।
त्रिष॑त्या॒ हि दे॒वाः ।
अवा॑चय्ँ य॒मोऽन॑न्वार॒भ्योत्त॑राः ।
अप॑रिमितमे॒वाव॑रुन्धे ।
न दा॑रुपा॒त्रेण॑ दुह्यात् ।
अ॒ग्नि॒वद्वै दा॑रुपा॒त्रम् ।
#### टीका

त्रिराहेति, 'बहु दुग्धि' इत्यादिवचनेन त्रिर्वाचं विसृजति । त्रित्वेन सत्यत्वं येषां ते त्रिषत्याः । उत्तराः तिसृभ्यः, दुग्ध इति गम्यते ॥
## मूलम्
यद्दा॑रुपा॒त्रेण॑ दु॒ह्यात् ॥23॥  
या॒तया᳚म्ना ह॒विषा॑ यजेत ।
अथो॒ खल्वा॑हुः ।
पु॒रो॒डाश॑मुखानि॒ वै ह॒वीꣳषि॑ ।
नेतइ॑तᳶ पुरो॒डाशꣳ॑ ह॒विषो॒ यामो॒ऽस्तीति॑ ।
काम॑मे॒व दा॑रुपा॒त्रेण॑ दुह्यात् ।
### मन्त्रः
यद्दा॑रुपा॒त्रेण॑ दु॒ह्याद् या॒तया᳚म्ना ह॒विषा॑ यजेत ।  
अथो॒ खल्वा॑हुᳶ - ''पुरो॒डाश॑मुखानि॒ वै ह॒वीꣳषि॒ नेतइ॑तᳶ पुरो॒डाशꣳ॑ ह॒विषो॒ यामो॒ऽस्ती''ति॑ ।  
काम॑मे॒व दा॑रुपा॒त्रेण॑ दुह्यात् ।

#### टीका
13यातयामेति ॥ तत्रस्थेनाग्निना गृहीतसारत्वात् गतरसत्वम् । नेतइतः पुरोडाशमिति । पुरोडाशप्रभृतिहविष्ट्वात् ततः प्राग्घविषो यामप्राप्तिर्नास्ति । तस्मात् दारुपात्रेण यथाकामं दुह्यादेव । 'उपर्यादिषु त्रिषु' इत्यत्र 'इतइतः' इति पठितव्यमिति मन्यन्ते । यद्वा - 'ततोऽन्यत्रापि दृश्यते' इति द्वितीया ॥

### मन्त्रः
शू॒द्र ए॒व न दु॑ह्यात् ।
#### टीका
11शूद्र एवेति ॥ सर्वमन्यद्यथाकामं कुर्यात् इदं त्वेकं सर्वथा परिहर्तव्यमिति यावत् ।

## मूलम्
अस॑तो॒ वा ए॒ष सम्भू॑तः ।
यच्छू॒द्रः ।
अह॑विरे॒व तदित्या॑हुः ।
यच्छू॒द्रो दोग्धीति॑ ॥24॥  
### मन्त्रः
अस॑तो॒ वा ए॒ष सम्भू॑तो॒  यच्छू॒द्रः ।
''अह॑विरे॒व तदि''त्या॑हुर् यच्छू॒द्रो दोग्धीति॑ ॥24॥  

#### टीका
असत इति । प्रजापतेः पत्तो जातत्वात् । उक्तं च 'तस्माच्छूद्रो यज्ञेऽनवकॢप्तः' इति ।

### मन्त्रः
अ॒ग्नि॒हो॒त्रमे॒व न दु॑ह्याच्छू॒द्रः ।
तद्धि नोत्पु॒नन्ति॑ ।

#### टीका
अग्निहोत्रमेवेति । पक्षान्तरम् ।
## मूलम्
य॒दा खलु॒ वै प॒वित्र॑म॒त्येति॑ ।
अथ॒ तद्ध॒विरिति॑ ।
### मन्त्रः
य॒दा खलु॒ वै प॒वित्र॑म॒त्येत्य् अथ॒ तद्ध॒विरिति॑ ।

#### टीका
यदा खल्विति । शूद्रदुग्धमपि हविर्भवति, यदा तत्पवित्रं अत्येति अत्याक्रामति ॥

### मन्त्रः
''सम्पृ॑च्यध्वमृतावरी॒''रित्या॑ह ।
अ॒पाञ्चै॒वौष॑धीनाञ्च॒ रस॒ꣳ॒ सꣳसृ॑जति ।
तस्मा॑द॒पाञ्चौष॑धीनाञ्च॒ रस॒मुप॑जीवामः ।

''म॒न्द्रा धन॑स्य सा॒तय॒'' इत्या॑ह ।
पुष्टि॑मे॒व यज॑माने दधाति ।
#### टीका
15संपृच्यध्वमिति गादोहनसंक्षाळनीयानामपां पयस्यानयनम् ॥
## मूलम्
सोमे॑न॒ त्वात॑न॒च्मीन्द्रा॑य॒ दधीत्या॑ह ॥25॥  
सोम॑मे॒वैन॑त्करोति ।
यो वै सोम॑म्भख्षयि॒त्वा ।
स॒व्ँव॒थ्स॒रꣳ सोम॒न्न पिब॑ति ।
पु॒न॒र्भख्ष्यो᳚ऽस्य सोमपी॒थो भ॑वति ।

### मन्त्रः
''सोमे॑न॒ त्वात॑न॒च्मीन्द्रा॑य॒ दधी''त्या॑ह॒ सोम॑मे॒वैन॑त्करोति ।
यो वै सोम॑म्भख्षयि॒त्वा स॒व्ँव॒थ्स॒रꣳ सोम॒न्न पिब॑ति पुन॒र्भख्ष्यो᳚ऽस्य सोमपी॒थो भ॑वति ।

#### टीका
16सोमेनेति दध्यातञ्चनम् ॥ सोमीकरणस्य प्रयोजनमाह - यो वा इति । पुनर्भक्ष्यः अपीततुल्यत्वात् संवत्सरमपीत सोमस्यापि सान्नाय्ये सोमसम्बन्धः संपद्यते तेन पुनर्भक्ष्यत्वदोषाप्रसङ्गः ॥
## मूलम्
सोम॒ᳵ खलु॒ वै सा᳚न्ना॒य्यम् ।
य ए॒वव्ँ वि॒द्वान्थ्सा᳚न्ना॒य्यम्पिब॑ति ।
अ॒पु॒न॒र्भख्ष्यो᳚ऽस्य सामपी॒थो भ॑वति ।

न मृ॒न्मये॒नापि॑ दध्यात् ।
यन्मृ॒न्मयो॑नापिद॒ध्यात् ।
पि॒तृ॒दे॒व॒त्यꣵ॑ स्यात् ॥26॥  
अ॒य॒स्पा॒त्रेण॑ वा दारुपा॒त्रेण॒ वाऽपि॑दधाति ।
तद्धि सदे॑वम् ।
### मन्त्रः
य ए॒वव्ँ वि॒द्वान्थ्सा᳚न्ना॒य्यम्पिब॑त्य्  अ॒पु॒न॒र्भख्ष्यो᳚ऽस्य सामपी॒थो भ॑वति ।

न मृ॒न्मये॒नापि॑ दध्यात् ।
यन्मृ॒न्मयो॑नापिद॒ध्यात्  पितृदेव॒त्यꣵ॑ स्यात् ॥26॥   
अ॒य॒स्पा॒त्रेण॑ वा दारुपा॒त्रेण॒ वाऽपि॑दधाति ।
तद्धि सदे॑वम् ।
#### टीका
17सोमः खल्विति ॥ 'सोमेन त्वा' । इति सोमीकृतत्वात् ॥

### मन्त्रः
उ॒द॒न्वद्भ॑वति ।
आपो॒ वै र॑ख्षो॒घ्नीः ।
रख्ष॑सा॒मप॑हत्यै ।
#### टीका
18उदन्वदिति अपिधानपात्रमुदकवद्भवति ॥

### मन्त्रः
''अद॑स्तमसि॒ विष्ण॑वे॒ त्वे॒''त्या॑ह ।
य॒ज्ञो वै विष्णुः॑ ।
य॒ज्ञायै॒वैन॒दद॑स्तङ्करोति ।
विष्णो॑ ह॒व्यꣳ र॑ख्ष॒स्वेत्या॑ह॒ गुप्त्यै᳚ ।

#### टीका
19अदस्तमसीत्यपिधानम् ॥

### मन्त्रः
अन॑धस्सादयति ।
गर्भा॑णा॒न्धृत्या॒ अप्र॑पादाय ।
तस्मा॒द्गर्भा᳚ᳶ प्र॒जाना॒मप्र॑पादुकाः ।
उ॒परी॑व॒ निद॑धाति ।
उ॒परी॑व॒ हि सु॑व॒र्गो लो॒कः ।
सु॒व॒र्गस्य॑ लो॒कस्य॒ सम॑ष्ट्यै ॥27॥  
#### टीका
20अनघ इत्यादि व्याख्यातमेव ॥


इति तैत्तिरीये तृतीये द्वितीये तृतीयोऽनुवाकः ॥  
