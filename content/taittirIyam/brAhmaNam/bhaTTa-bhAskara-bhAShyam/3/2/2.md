---
title: ०२,
unicode_script: devanagari
---

### मन्त्रः
''दे॒वस्य॑ त्वा सवि॒तुᳶ प्र॑स॒व'' इत्य॑श्वप॒र्॒शुमाद॑त्ते॒ प्रसू᳚त्यै ।

#### टीका
1देवस्य त्वेत्यादि ॥ पर्शुः पार्श्ववक्रः ।
### मन्त्रः
''अ॒श्विनो᳚र्बा॒हुभ्या॒''मित्या॑ह ।
अ॒श्विनौ॒ हि दे॒वाना॑मध्व॒र्यू आस्ता᳚म् ।

#### टीका

अध्वर्यू इति । अध्वरस्य नेतारौ मणिबन्धादुपरि वा स्तः ।

### मन्त्रः
''पू॒ष्णो हस्ता᳚भ्या॒''मित्या॑ह॒ यत्यै᳚ ।

#### टीका
यत्यै यमनाय धारणाय ॥

### मन्त्रः
यो वा ओष॑धीᳶ पर्व॒शो वेद॑ ।
नैना॒स्स हि॑नस्ति ।

#### टीका
2यो वा इत्यादि अश्वपर्श्वोस्स्तुतिः ॥ पर्वशः पर्वणिपर्वणि । 'संख्यैकवचनाच्च' इति शस् । पर्ववेदी पर्वपरिहारेणाच्छिन्दन् एना ओषधीर्न हिनस्ति ।
### मन्त्रः

प्र॒जाप॑ति॒र्वा ओष॑धीᳶ पर्व॒शो वे॑द ।
स ए॑ना॒ न हि॑नस्ति ।  

#### टीका
प्रजापतिरेव तद्वेदी तथा कर्तुं शक्रोति ।
### मन्त्रः

अ॒श्व॒प॒र्श्वा ब॒र्॒हिरच्छै॑ति ।   
प्रा॒जा॒प॒त्यो वा अश्व॑स्सयोनि॒त्वाय॑ ॥7॥  
ओष॑धीना॒महिꣳ॑सायै ।
#### टीका

ततः किमित्याह - अश्वश्चायं प्राजापत्यः तदक्षिपरिणामत्वात् तस्मात् अश्वपर्श्वा बर्हिरभिप्राप्तुं तदर्थां ओषधीः यच्छन् उभयोः सयोनित्वात् तासां हिंसां नोत्पादयेत् ॥

### मन्त्रः
''य॒ज्ञस्य॑ घो॒षद॒सी''त्या॑ह ।
यज॑मान ए॒व र॒यिन्द॑धाति ।

''प्रत्यु॑ष्ट॒ꣳ॒ रख्ष॒ᳶ प्रत्यु॑ष्टा॒ अरा॑तय॒'' इत्या॑ह ।
रख्ष॑सा॒मप॑हत्यै ।

#### टीका
3यज्ञस्येति अश्वपर्श्वभिमन्त्रणम् ॥ रयिं दधातीति । यज्ञसाधनत्वाभिधानेन रयिसाधनं यज्ञं यजमाने स्थापयति । घोषदिति धननामेति केचित् ॥

### मन्त्रः
''प्रेयम॑गाद्धि॒षणा॑ ब॒र्॒हिरच्छे''त्या॑ह ।
वि॒द्या वै धि॒षणा᳚ ।
वि॒द्ययै॒वैन॒दच्छै॑ति ।

#### टीका
4प्रेयमिति गार्हपत्यप्रदेशादाहवनीयप्रदेशगमनम् ॥   ़

विद्या वा इति । अश्वपर्शुं धिषणाशब्देन संकीर्तयन् विद्ययैव बर्हिरभिप्राप्तुं गच्छन् भवति ॥

### मन्त्रः
''मनु॑ना कृ॒ता स्व॒धया॒ वित॒ष्टे''त्या॑ह ।
मा॒न॒वी हि पर्शु॑स्स्व॒धाकृ॑ता ॥8॥  

#### टीका
5मानवी हीति ॥ मनुना प्रजापतिना कृता मानवी पर्शुः, सा खलु स्वधया अन्नेन कृता यागद्वारेण निर्वर्तिता, तस्मात् स्वधया वितष्टेत्युच्यते । 'तृतीया कर्मणि' इति पूर्वपदप्रकृतिस्वरत्वम् । श्रुतवन्तः क्रान्तदर्शनाः, तस्मात्त एवं कुर्वन्तीत्याह । अयं यज्ञः पुरस्तात् पूर्वस्यां दिशि वर्तते ।

### मन्त्रः
''त आव॑हन्ति क॒वय॑ᳶ पु॒रस्ता॒''दित्या॑ह ।
शु॒श्रु॒वाꣳसो॒ वै क॒वयः॑ ।
य॒ज्ञᳶ पु॒रस्ता᳚त् ।
मु॒ख॒त ए॒व य॒ज्ञमार॑भते ।

#### टीका
तस्मात् कवयः पुरस्तात् पूर्वस्यां दिशि आवहन्तीत्युच्यत इति । तस्मात् मुखत् एव वाच्या एवारभ्य यज्ञः निर्वर्तितो भवति ।
## मूलम्
अथो॒ यदे॒तदु॒क्त्वा यत॒ᳵ कुत॑श्चा॒हर॑ति ।
तत्प्राच्या॑ ए॒व दि॒शो भ॑वति ।
### मन्त्रः
अथो॒ यदे॒तदु॒क्त्वा यत॒ᳵ कुत॑श्चा॒हर॑ति॒ तत्प्राच्या॑ ए॒व दि॒शो भ॑वति ।

#### टीका
अथो अपि च त एवमुक्त्वा यतः कुतश्चिदपि दिशो यदाहरति तत्प्राच्या एवाहृतं भवति एतन्मन्त्रप्रभावात् ॥
## मूलम्
दे॒वेभ्यो॒ जुष्ट॑मि॒ह ब॒र्॒हिरा॒सद॒ इत्या॑ह ।
ब॒र्हिष॒स्समृ॑द्ध्यै ।
कर्म॒णोऽन॑पराधाय ।

### मन्त्रः
''दे॒वेभ्यो॒ जुष्ट॑मि॒ह ब॒र्॒हिरा॒सद॒'' इत्या॑ह ब॒र्हिष॒स्समृ॑द्ध्यै॒ कर्म॒णोऽन॑पराधाय ।

#### टीका
6देवेभ्योजुष्टमिति वेद्याः प्रत्यवेक्षणम् ॥ तत्र देवेभ्यो जुष्टं प्रियमस्यां वेद्यां आसादनीयं चेति वचनं बर्हिषस्समृद्ध्यै सम्यक्फलसाधनभावाय भवति । तच्च कर्मणोऽनपराधाय अवैकल्याय भवति । तादृशबर्हिरर्थान् दर्भानाहर्तुं इयं अश्वपर्शुः प्राची गच्छतीति भाव इति दर्शितं भवति ॥
## मूलम्
दे॒वाना᳚म्परिषू॒तम॒सीत्या॑ह ॥9॥  
यद्वा इ॒दङ्किञ्च॑ ।
तद्दे॒वाना᳚म्परिषू॒तम् ।
अथो॒ यथा॒ वस्य॑से प्रति॒प्रोच्याहे॒दङ्क॑रिष्या॒मीति॑ ।
ए॒वमे॒व तद॑ध्व॒र्युर्दे॒वेभ्य॑ᳶ प्रति॒प्रोच्य॑ ब॒र्॒हिर्दा॑ति ।
आ॒त्मनोऽहिꣳ॑सायै ।

### मन्त्रः
''दे॒वाना᳚म्परिषू॒तम॒सी''त्या॑ह ॥9॥  
यद्वा इ॒दङ्किञ्च॒ तद्दे॒वाना᳚म्परिषू॒तम् ।  

#### टीका
7देवानामिति प्रस्तरार्थदर्भपरिग्रहः ॥ यन्नाम किंचित् दृश्यते तत्सर्वं देवानां परिषूतं देवतार्थमेव प्रागेव परिगृहीतम् । योपि 'देवार्थं परिषूतं परिगृहीतमसि, नात्मार्थं वृथा परिषूयसे' इति अध्वर्युराह तदात्मन अहिंसार्थम् ।
### मन्त्रः
अथो॒ यथा॒ वस्य॑से प्रति॒प्रोच्याहे॒दङ्क॑रिष्या॒मीत्य् ए॒वमे॒व तद॑ध्व॒र्युर्दे॒वेभ्य॑ᳶ प्रति॒प्रोच्य॑ ब॒र्॒हिर्दा॑त्य् आ॒त्मनोऽहिꣳ॑सायै ।
#### टीका
अथो अपिच यथा खलु लोके कश्चित्स्वाभिमतं कूर्वन् वस्यसे प्रशस्ततराय पुरुषाय प्रतिप्रोच्य प्रार्थितं प्रकटीकृत्य 'अत्र भवत इदं करिष्यामि नात्मार्थम्' इति वसीयांसं प्रत्यर्थितया व्यपदिशन् स्वाभिमतं करोति एवमेवाध्वर्युर्देवेभ्यः प्रतिप्रोच्य स्वाभिमतं बर्हिदाति लुनाति आत्मनो लवनापराधनिवृत्तये, तच्चाहिंसायै ॥
## मूलम्
याव॑तस्स्त॒म्बान्प॑रिदि॒शेत् ।
यत्तेषा॑मुच्छि॒ꣳ॒ष्यात् ।
अति॒ तद्य॒ज्ञस्य॑ रेचयेत् ।

एकꣵ॑ स्त॒म्बम्परि॑दिशेत् ।
तꣳ सर्व॑न्दायात् ॥10॥  
य॒ज्ञस्यान॑तिरेकाय ।

### मन्त्रः
याव॑तस्स्त॒म्बान्प॑रिदि॒शेद् यत्तेषा॑मुच्छि॒ꣳ॒ष्याद् अति॒ तद्य॒ज्ञस्य॑ रेचयेत् ।  

#### टीका
8यावत इति ॥ परिदेशनं परिषवणं, बर्हिस्स्तम्बपरिग्रहे तेषां मध्ये किंचिद्यदुच्छिंष्यात् 'विष्णोस्तूपोसि' इत्युत्सृजेत् । अतः तत् यज्ञस्य अतिरेचयेत् तस्य स्तम्बस्य यज्ञसम्बन्धं निवर्तयेत् । अयुक्तं च परिषूतस्य अतिरिक्तत्वम्, तस्मादयं पक्षो दृष्टः ।
### मन्त्रः
एकꣵ॑ स्त॒म्बम्परि॑दिशे॒त् तꣳ सर्व॑न्दायाद् य॒ज्ञस्यान॑तिरेकाय ।
#### टीका
कथं तर्हि कर्तव्यमित्याह - एकमिति । एकस्तम्बपरिग्रहे उत्स्रष्टव्याभावात्तस्य च सर्वस्य किंचिदप्यनुच्छेष्यत्ववचनान्नातिरेकदोषः ॥

### मन्त्रः
''व॒र्॒षवृ॑द्धम॒सी''त्या॑ह ।
व॒र्॒षवृ॑द्धा॒ वा ओष॑धयः ।

#### टीका
9वर्षवृद्धमसीति स्तम्बोन्मार्जनम् ॥ वर्षवृद्धा इति वर्षेण वर्धिता इति । कर्मणि निष्ठायां 'तृतीया कर्मणि' इति पूर्वपदप्रकृतिस्वरत्वम् ॥

### मन्त्रः
''देव॑बर्हि॒''रित्या॑ह ।
दे॒वेभ्य॑ ए॒वैन॑त्करोति ।

#### टीका
10देवबर्हिरिति असिदादिना बर्हिषस्संश्लेषणम् ॥ देवपदविशेषणेन देवार्थं बर्हिः करोति ।
### मन्त्रः

''मा त्वा॒ऽन्वङ्मा ति॒र्यगित्या॒हा''हिꣳ॑सायै ।

#### टीका
अहिंसाया इति । हिंसा हेतुमन्वक्छेदादिं न करोमीति वचनात्, बर्हिषोऽहिंसायै भवति ।
### मन्त्रः
''पर्व॑ ते राध्यास॒''मित्या॒हर्ध्यै᳚ ।
222
पर्वणो राद्धिवचनं च बर्हिष ऋद्ध्यै भवति ॥
## मूलम्

आ॒च्छे॒त्ता ते॒ मा रि॑ष॒मित्या॑ह ।
नास्या॒त्मनो॑ मीयते ।
य ए॒वव्ँ वेद॑ ॥11॥  

### मन्त्रः
''आ॒च्छे॒त्ता ते॒ मा रि॑ष॒''मित्या॑ह॒ नास्या॒त्मनो॑ मीयते॒ य ए॒वव्ँ वेद॑ ॥11॥  

#### टीका
11आच्छेत्तेत्याच्छेदनम् ॥ एतद्वचनप्रभावाद्योप्येवं वेद, न परं बर्हिरित्येव अस्यापि वेदितुरपि आत्मनस्संबन्धि किंचिदपि न मीयते न हिंस्यते । 'मिञ् हिंसायाम्' । अस्यैवंवक्तुस्सबन्धि किंचिदपि न मीयते, अथ य एवं वेद तस्यापीति शेषः ॥
## मूलम्
देव॑बर्हिश्श॒तव॑ल््श॒व्ँविरो॒हेत्या॑ह ।
प्र॒जा वै ब॒र्॒हिः ।
प्र॒जाना᳚म्प्र॒जन॑नाय ।

### मन्त्रः
''देव॑बर्हिश्श॒तव॑ल््श॒व्ँविरो॒हे''त्या॑ह , प्र॒जा वै ब॒र्॒हिः । प्र॒जाना᳚म्प्र॒जन॑नाय ।

#### टीका
12देवबर्हिरित्याच्छिन्नाभिमर्शनम् ॥ तत्र प्रजासाधनस्य बर्हिषो विरोहणं प्रजानामेव प्रजननाय भवति । न दर्भप्ररोहणमात्रमिदमाशास्यत इति मन्तव्यमिति भावः ॥

### मन्त्रः
''स॒हस्र॑वल्शा॒ वि व॒यꣳ रु॑हे॒मे''त्या॑ह ।
आ॒शिष॑मे॒वैतामाशा᳚स्ते ।

#### टीका
13सहस्रवल्शा इत्यात्मप्रत्यभिमर्शनम् ॥ एतामात्मविरोहणविषयामेवाशिषं आशास्ते नातःपरमाशासनीयमिति भावः ॥

### मन्त्रः
''पृ॒थि॒व्यास्स॒म्पृच॑ᳶ पा॒ही''त्या॑ह॒ प्रति॑ष्ठित्यै ।

#### टीका
14पृथिव्या इति प्रस्तरनिधानम् ॥ आत्मनः पृथिवीसंपृक्तवचनं यजमानस्य प्रतिष्ठित्यै भवति ॥
## मूलम्
अयु॑ङ्गायुङ्गान्मु॒ष्टील्ँ लु॑नोति ।
मि॒थु॒न॒त्वाय॒ प्रजा᳚त्यै ।

### मन्त्रः
अयु॑ङ्गायुङ्गान्मु॒ष्टील्ँ लु॑नोति मिथु॒न॒त्वाय॒ प्रजा᳚त्यै ।

#### टीका
15अयुङ्गायुङ्गानिति ॥ अयुग्मान् अयुग्मान् नकारमकारयोः स्थानविनिमयः; पूर्वत्र द्वितीयायाः 'सुपां सुलुक्' इत्याकारः । 'अनुदात्तं च' इत्याम्रेडितस्य निघातः । निधनभेदनिबन्धना वीप्सा निधनानामप्ययुग्मत्वं बोधयति । अयुग्मत्वे हि मुष्टीनां प्रस्तरेण सह मिथुनत्वं युग्मता भवति । तच्च प्रजात्यै भवति ॥

### मन्त्रः
''सु॒स॒म्भृता᳚ त्वा॒ सम्भ॑रा॒मी''त्या॑ह ।
ब्रह्म॑णै॒वैन॒थ्सम्भ॑रति ॥12॥  

#### टीका
16सुसंभृतेति शुल्बे निधनसम्भरणम् ॥ ब्रह्मणैवेति । ब्रह्मणा हि सुष्ठु संभ्रियते ॥

### मन्त्रः
''अदि॑त्यै॒ रास्ना॒ऽसी''त्या॑ह ।
इ॒यव्ँ वा अदि॑तिः ।
अ॒स्या ए॒वैन॒द्रास्ना᳚ङ्करोति ।

#### टीका
17अदित्या इति शुल्बकरणम् ॥ सामर्थ्याच्च सम्भरणात्पूर्वमिदं द्रष्टव्यम् । अस्याः पृथिव्याः एनत् शुल्बं रास्नां रशनां करोति ॥

### मन्त्रः
''इ॒न्द्रा॒ण्यै स॒न्नह॑न॒''मित्या॑ह ।
इ॒न्द्रा॒णी वा अग्रे॑ दे॒वता॑ना॒ꣳ॒ सम॑नह्यत ।
साऽऽर्ध्नो᳚त् ।
ऋद्ध्यै॒ सन्न॑ह्यति ।
प्र॒जा वै ब॒र्॒हिः ।
प्र॒जाना॒मप॑रावापाय ।
तस्मा॒थ्स्नाव॑सन्तताᳶ प्र॒जा जा॑यन्ते ॥13॥  

#### टीका
18इन्द्राण्यां इति सन्नहनम् ॥ इन्द्रस्य पत्नी इन्द्राणी 'इन्द्रवरुण' इति ङीषानुकौ ॥

### मन्त्रः
''पू॒षा ते᳚ ग्र॒न्थिङ्ग्र॑थ्ना॒त्वि''त्या॑ह ।
पुष्टि॑मे॒व यज॑माने दधाति ।

#### टीका
19पूषेति ग्रन्थिकरणम् ॥ पूष्णः पोषयितुः सङ्कीर्तनाद्यजमाने पुष्टिं ददाति ॥

### मन्त्रः
''स ते॒ मास्था॒दि''त्या॒हाहिꣳ॑सायै ।
प॒श्चात्प्राञ्च॒मुप॑गूहति ।

#### टीका
20स ते इति शुल्बान्तोपगूहनम् ॥ अन्यत्रास्थानस्य ग्रन्थिकरणस्य निषेधात् प्रजानामहिंसायै भवति ॥

### मन्त्रः
प॒श्चाद्वै प्रा॒चीन॒ꣳ॒ रेतो॑ धीयते ।
प॒श्चादे॒वास्मै᳚ प्रा॒चीन॒ꣳ॒ रेतो॑ दधाति ।

#### टीका
21पश्चादिति परत आकृष्य प्राञ्चं ग्रन्थिमुपगूहति ॥ पश्चाद्भागात्प्राचीनं प्राग्देशाञ्चितं रेतस्सिच्यते तथैव कृतं भवति ॥

### मन्त्रः
''इन्द्र॑स्य त्वा बा॒हुभ्या॒मुद्य॑च्छ॒'' इत्या॑ह ।
इ॒न्द्रि॒यमे॒व यज॑माने दधाति ।
#### टीका
22इन्द्रस्येत्युद्यमनम् ॥ इन्द्रसंकीर्तनात् इन्द्रदत्तं वीर्यं यजमाने दधाति ॥

### मन्त्रः
''बृह॒स्पते᳚र्मू॒र्ध्ना ह॑रा॒मी''त्या॑ह ।
ब्रह्म॒ वै दे॒वाना॒म्बृह॒स्पतिः॑ ॥14॥  
ब्रह्म॑णै॒वैन॑द्धरति ।

#### टीका
23बृहस्पतेरिति शीर्ष्णि निधानम् ॥

### मन्त्रः
''उ॒र्व॑न्तरि॑ख्ष॒मन्वि॒ही''त्या॑ह॒ गत्यै᳚ ।

#### टीका

24उर्विति प्रत्यागच्छति ॥ तत्र अन्तरिक्षस्य उरुत्वाभिधानं गत्यै अविहतायै भवति ॥

### मन्त्रः
''दे॒व॒ङ्ग॒मम॒सी''त्या॑ह ।
दे॒वाने॒वैन॑द्गमयति ।
#### टीका
25देवंगममित्युपरिसादनम् ॥

### मन्त्रः
अन॑धस्सादयति ।
गर्भा॑णा॒न्धृत्या॒ अप्र॑पादाय ।
तस्मा॒द्गर्भा᳚ᳶ प्र॒जाना॒मप्र॑पादुकाः ।
उ॒परी॑व॒ निद॑धाति ।
उ॒परी॑व॒ हि सु॑व॒र्गो लो॒कः ।
सु॒व॒र्गस्य॑ लो॒कस्य॒ सम॑ष्ट्यै ॥15॥  
#### टीका
26अनघ इत्यादि व्याख्यातम् ॥

 इति तैत्तिरीयब्राह्मणे तृतीये द्वितीये द्वितीयोऽनुऽवाकः ॥  
