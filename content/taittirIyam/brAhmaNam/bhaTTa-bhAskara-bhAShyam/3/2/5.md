---
title: ०५,
unicode_script: devanagari
---
## मूलम्
इन्द्रो॑ वृ॒त्रम॑हन्न् ।
सो॑ऽपः ।
अ॒भ्य॑म्रियत ।
तासा॒य्ँयन्मेध्य॑य्ँय॒ज्ञिय॒ꣳ॒ सदे॑व॒मासी᳚त् ।
तदपोद॑क्रामत् ।
ते द॒र्भा अ॑भवन्न् ।
यद्द॒र्भैर॒प उ॑त्पु॒नाति॑ ।
या ए॒व मेध्या॑ य॒ज्ञिया॒स्सदे॑वा॒ आपः॑ ।
ताभि॑रे॒वैना॒ उत्पु॑नाति ।
द्वाभ्या॒मुत्पु॑नाति ॥35॥  
द्वि॒पाद्यज॑मान॒ᳶ प्रति॑ष्ठित्यै ।
### मन्त्रः
इन्द्रो॑ वृ॒त्रम॑हन्न् ।   
सो॑ऽप  अ॒भ्य॑म्रियत ।
तासा॒य्ँयन्मेध्य॑य्ँय॒ज्ञिय॒ꣳ॒ सदे॑व॒मासी॒त् तदपोद॑क्रामत् ।  
ते द॒र्भा अ॑भवन्न् ।  
यद्द॒र्भैर॒प उ॑त्पु॒नाति॒ या ए॒व मेध्या॑ य॒ज्ञिया॒स्सदे॑वा॒ आपः॑ ।  
ताभि॑रे॒वैना॒ उत्पु॑नाति ।

द्वाभ्या॒मुत्पु॑नाति  द्वि॒पाद्यज॑मान॒ᳶ प्रति॑ष्ठित्यै ।
#### टीका
1इन्द्रो वृत्रमहन् इत्यादि ॥ अपोऽभि अपो लक्षीकृत्य मेध्यं मेधार्हं मेधा यागः यज्ञियं यज्ञार्हं यज्ञो देवपूजा सदेवं देवयोग्यं तदपोदक्रामत् ऊर्ध्वमपाक्रामत् ॥

### मन्त्रः
''दे॒वो व॑स्सवि॒तोत्पु॑ना॒त्''वित्या॑ह ।
स॒वि॒तृप्र॑सूत ए॒वैना॒ उत्पु॑नाति ।


''अच्छि॑द्रेण प॒वित्रे॒णे''त्या॑ह ।
अ॒सौ वा आ॑दि॒त्योऽच्छि॑द्रम्प॒वित्र᳚म् ।
तेनै॒वैना॒ उत्पु॑नाति ।

''वसो॒स्सूर्य॑स्य र॒श्मिभि॒''रित्या॑ह ।
प्रा॒णा वा आपः॑ ।
प्रा॒णा वस॑वः ।
प्रा॒णा र॒श्मयः॑ ॥ 36॥  

प्रा॒णैरे॒व प्रा॒णान्थ्सम्पृ॑णक्ति ।
सा॒वि॒त्रि॒यर्चा ।
स॒वि॒तृप्र॑सूतम्मे॒ कर्मा॑स॒दिति॑ ।
स॒वि॒तृप्र॑सूतमे॒वास्य॒ कर्म॑ भवति ।
प॒च्छो गा॑यत्रि॒या त्रि॑ष्षमृद्ध॒त्वाय॑ ।
#### टीका
2देवो व इत्युत्पवनम् ॥ सवितृप्रसूतः सवित्राऽनुज्ञातः । 'तृतीया कर्मणि' पूर्वपदप्रकृतिस्वरत्वम् । प्राणहेतवः आपः वसवः रश्मयश्च, सावित्रियेति 'देवो वः' इत्यनया सवित्रा अनुज्ञातं मम कर्मे अस्त्विति । पच्छः पादेन पादेन गायत्रीसम्बन्धिना 'संख्यैकवचनाच्च' इति शम् । त्रिष्षमृद्धं तिसृभिः आवृत्तिभिः समृद्धम् ॥

### मन्त्रः
''आपो॑ देवीरग्रेपुवो अग्रेगुव॒'' इत्या॑ह ।
रू॒पमे॒वासा॑मे॒तन्म॑हि॒मान॒व्ँव्याच॑ष्टे ।


''अग्र॑ इ॒मय्ँय॒ज्ञन्न॑य॒ताग्रे॑ य॒ज्ञप॑ति॒''''मित्या॑ह ।
अग्र॑ ए॒व य॒ज्ञन्न॑यन्ति ।
अग्रे॑ य॒ज्ञप॑तिम् ॥37॥  


''यु॒ष्मानिन्द्रो॑ऽवृणीत वृत्र॒तूर्ये॑ यू॒यमिन्द्र॑मवृणीध्वव्ँवृत्र॒तूर्य॒'' इत्या॑ह ।  
वृ॒त्रꣳ ह॑ हनि॒ष्यन्निन्द्र॒ आपो॑ वव्रे ।
आपो॒ हेन्द्र॑व्ँवव्रिरे ।
#### टीका
3आपो देवीरिति उन्महयन्नुपोत्तिष्ठति ॥ अस्य मन्त्रस्य एतत्स्वरूपमेव आसां अपां महिमानं देवनशीलत्वादिकं व्याचष्टे न व्याख्येयं किंचित् ।
### मन्त्रः
सं॒ज्ञामे॒वासा॑मे॒तथ्सामा॑न॒व्ँव्याच॑ष्टे ।

#### टीका
संज्ञामेवेति । आसां इन्द्रेण यत्सामानं समानत्वं वरणीयत्वं एतदेव आसां संज्ञा । 'देवीः' इत्यादिकां बुद्धिसंश्लेषं वा व्याचष्टे । अतादृग्गुणत्वे इन्द्रेणावरणीयत्वात् । समानशब्दः उद्गात्रादिर्द्रष्टव्यः ॥

### मन्त्रः
''प्रोख्षि॑ता॒स्स्थे''त्या॑ह ।
तेनाप॒ᳶ प्रोख्षि॑ताः ।

#### टीका
4प्रोक्षितास्स्थेति प्रोक्षणीप्रोक्षणम् ॥ तेनाप इति 'प्रोक्षितास्स्थ' इति वचनादेव आपः प्रोक्षिता भवन्ति, न त्वन्याभिरद्भिः प्रोक्षणम् । उक्तं च 'ब्रह्मणेति ब्रूयात्' इति ॥

### मन्त्रः
''अ॒ग्नये॑ वो॒ जुष्ट॒म्प्रोख्षा᳚म्य॒ग्नीषोमा᳚भ्या॒''मित्या॑ह ।
य॒था॒दे॒व॒तमे॒वैना॒न्प्रोख्ष॑ति ।
त्रिᳶ प्रोख्ष॑ति ।
त्र्या॑वृ॒द्धि य॒ज्ञः ॥38॥  
अथो॒ रख्ष॑सा॒मप॑हत्यै ।

#### टीका
5अग्नय इति पुरोडाशीयानां व्रीहीणां प्रोक्षणम् ॥
### मन्त्रः
''शुन्ध॑ध्व॒न्दैव्या॑य॒ कर्म॑णे देवय॒ज्याया॒'' इत्या॑ह ।
दे॒व॒य॒ज्याया॑ ए॒वैना॑नि शुन्धति ।
त्रिᳶ प्रोख्ष॑ति ।
त्र्या॑वृ॒द्धि य॒ज्ञः ।
अथो॑ मेध्य॒त्वाय॑ ।

#### टीका
शुन्धध्वमिति पात्राणाम् ।
### मन्त्रः
''अव॑धूत॒ꣳ॒ रख्षोऽव॑धूता॒ आरा॑तय॒'' इत्या॑ह ।
रख्ष॑सा॒मप॑हत्यै ।
#### टीका
अवधूतमिति कृष्णाजिनाधिवसनम् ।
### मन्त्रः

''अदि॑त्या॒स्त्वग॒सी''त्या॑ह।
इ॒यव्ँ वा अदि॑तिः ॥39॥  
अ॒स्या ए॒वैन॒त्त्वच॑ङ्करोति ।
#### टीका
अदित्या इति कृष्णाजिनोत्तरणम् ।
### मन्त्रः
पु॒रस्ता᳚त्प्रती॒चीन॑ग्रीव॒मुत्त॑रलो॒मोप॑स्तृणाति मेध्य॒त्वाय॑ ।
#### टीका
प्रतिष्ठित्या इति । आत्मीयत्वेन पृथिव्या अनुज्ञातत्वात् प्रतिष्ठितत्वम् ॥

### मन्त्रः
तस्मा᳚त्पु॒रस्ता᳚त्प्र॒त्यञ्च॑ᳶ प॒शवो॒ मेध॒मुप॑तिष्ठन्ते ।
तस्मा᳚त्प्र॒जा मृ॒गङ्ग्राहु॑काः ।

#### टीका
6पुरस्तादिति ॥ पुरस्तादारभ्य पुरस्ताद्भसत्कं प्रतीचीनग्रीवं उपरिस्थितरोमाजिनमुपस्तृणाति मेध्यत्वाय यज्ञार्हत्वाय, तस्मात्पूर्वस्यां दिशि स्थिताः प्रत्यङ्मुखाः पशवः यज्ञं उपतिष्ठन्ते । तस्मान्मेध्यत्वादेव यज्ञोपयुक्तत्वात् प्रजा मृगं ग्राहुकाः ताच्छील्येन ग्रहीत्र्यः । छान्दस उकञ् ।
### मन्त्रः

य॒ज्ञो दे॒वेभ्यो॒ निला॑यत॒ कृष्णो॑ रू॒पङ्कृ॒त्वा ।
#### टीका
कृष्ण इति । कृष्णमृगो भूत्वा रूपं च तदीयं कृत्वा देवेभ्यो यज्ञो निलायत निरगच्छत् । 'उपसर्गस्यायतौ' इति लत्वम् ।
## मूलम्
यत्कृ॑ष्णाजि॒ने ह॒विर॑ध्यव॒हन्ति॑ ।
य॒ज्ञादे॒व तद्य॒ज्ञम्प्रयु॑ङ्क्ते ।
ह॒विषोऽस्क॑न्दाय ॥40॥  

### मन्त्रः
यत्कृ॑ष्णाजि॒ने ह॒विर॑ध्यव॒हन्ति॑ य॒ज्ञादे॒व तद्य॒ज्ञम्प्रयु॑ङ्क्ते ह॒विषोऽस्क॑न्दाय ॥40॥  
#### टीका
यज्ञादिति । यज्ञादेव तत् यज्ञं प्रयुङ्क्ते । ल्यब्लोपे वा कर्मणि पञ्चमी । यज्ञमेवोपस्तीर्य तत्र यज्ञं प्रयुङ्क्ते तद्धविषोऽस्कन्दाय भवति स्कन्दस्यापि यज्ञ एवानुप्रविष्टत्वात्॥

### मन्त्रः
''अ॒धि॒षव॑णमसि वानस्प॒त्य''मित्या॑ह ।
अ॒धि॒षव॑णमे॒वैन॑त्करोति ।
प्रति॒ त्वाऽदि॑त्या॒स्त्वग्वे॒त्त्वित्या॑ह सय॒त्वाय॑ ।

#### टीका
7अधिषवणमिति उलूखलाध्यूहनम् ॥ 'अधिषवणमसि' इति वचनात् अधिषवणं अधिषवणसमर्थमेनत्करोति । सयत्वायेति त्वचा संबद्धत्वाय स्वयमेव परिगृहीतत्वाय । षिञ् बन्धने, पचाद्यच् । स्तम्बाग्रककुत्सया? तद्वत् दृढभावाय ॥

### मन्त्रः
''अ॒ग्नेस्त॒नूर॒सी''त्या॑ह।
अ॒ग्नेर्वा ए॒षा त॒नूर् यदोष॑धयः ।
#### टीका
8अग्नेस्तमूरसीति हविरावपनम् ॥ शारीरवदुद्दीपकत्वात् ओषधीनां तनुत्वम् ।
### मन्त्रः
''वा॒चो वि॒सर्ज॑न॒''मित्या॑ह ।
य॒दा हि प्र॒जा ओष॑धीनाम॒श्ञन्ति॑ ।
अथ॒ वाच॒व्ँविसृ॑जन्ते ।

''दे॒ववी॑तये त्वा गृह्णा॒मी''त्या॑ह ॥41॥  
दे॒वता॑भिरे॒वैन॒थ्सम॑र्धयति ।

#### टीका
ओषधीनामिति । सुहितार्थयोगे षष्ठी ज्ञापिता ॥

### मन्त्रः
''अद्रि॑रसि वानस्प॒त्य'' इत्या॑ह ।
ग्रावा॑णमे॒वैन॑त्करोति ।
''स इ॒दन्दे॒वेभ्यो॑ ह॒व्यꣳ सु॒शमि॑ शमि॒ष्वे''त्या॑ह॒ शान्त्यै᳚ ।
#### टीका
9अद्रिरिति मुसलावधानम् ॥ ग्रावाणमिति । अत्ता त्वमसि इति वचनात् ग्रावाणं निगरणशीलं तुषाणामेतत्करोति । गिरतेः क्वनिपि आडागमो निपात्यते । शान्त्या इति सुखहेतुत्वाय भवति ॥

### मन्त्रः
''हवि॑ष्कृ॒देही''त्या॑ह ।
य ए॒व दे॒वानाꣳ॑ हवि॒ष्कृत॒स् तान् ह्व॑यति ।  
त्रिर्ह्व॑यति ।
त्रिष॑त्या॒ हि दे॒वाः ।

#### टीका
10हविष्कृदेहीति अवहन्तुराह्वानम् ॥ हे हविष्कृत्! षाष्ठिकमाद्युदात्तत्वम् । एहि आगच्छ । एवं वदन् देवानां हविष्कारिण एवाह्वयति ॥

### मन्त्रः
''इष॒माव॒दोर्ज॒माव॒दे''त्या॑ह ॥ 42॥  
इष॑मे॒वोर्ज॒य्ँयज॑माने दधाति ।
द्यु॒मद्व॑दत व॒यꣳ स॑ङ्घा॒तञ्जे॒ष्मेत्या॑ह॒ भ्रातृ॑व्याभिभूत्यै ।
#### टीका
11इषमिति ॥ वृषारवेण दृषदुपलसमाहननम् ॥

## मूलम्
मनो᳚श्श्र॒द्धादे॑वस्य॒ यज॑मानस्यासुर॒घ्नी वाक् ।
य॒ज्ञा॒यु॒धेषु॒ प्रवि॑ष्टाऽऽसीत् ।
तेऽसु॑रा॒ याव॑न्तो यज्ञायु॒धाना॑मु॒द्वद॑तामु॒पाशृ॑ण्वन्न् ।
ते परा॑भवन्न् ।
तस्मा॒थ्स्वाना॒म्मध्ये॑ऽव॒साय॑ यजेत ।
याव॑न्तोऽस्य॒ भ्रातृ॑व्या यज्ञायु॒धाना॑मु॒द्वद॑तामुपशृ॒ण्वन्ति॑ ।
ते परा॑भवन्ति ।
उ॒च्चैस्स॒माह॑न्त॒ वा आ॑ह॒ विजि॑त्यै ॥43॥  
वृ॒ङ्क्त ए॑षामिन्द्रि॒यव्ँ वी॒र्य᳚म् ।
श्रेष्ठ॑ एषाम्भवति ।
### मन्त्रः
मनो᳚श्श्र॒द्धादे॑वस्य॒ यज॑मानस्यासुर॒घ्नी वाग् य॑ज्ञायु॒धेषु॒ प्रवि॑ष्टाऽऽसीत् ।

तेऽसु॑रा॒ याव॑न्तो यज्ञायु॒धाना॑मु॒द्वद॑तामु॒पाशृ॑ण्वन्न् ।

ते परा॑भवन्न् ।


#### टीका
12मनोरिति ॥ श्रद्धादेवस्य श्रद्दधानस्य मनोः प्रभावातिशयेन असुरघ्नी वाक् यज्ञायुधेषु प्रविश्य स्थिता । असुराश्च समाहननप्रभवतदुद्वदनशब्दश्रवणेन नष्टाः ।
## मूलम्
तस्मा॒थ्स्वाना॒म्मध्ये॑ऽव॒साय॑ यजेत ।

याव॑न्तोऽस्य॒ भ्रातृ॑व्या यज्ञायु॒धाना॑मु॒द्वद॑तामुपशृ॒ण्वन्ति॑ ।
ते परा॑भवन्ति ।
### मन्त्रः
तस्मा॒थ्स्वाना॒म्मध्ये॑ऽव॒साय॑ यजेत ।

याव॑न्तोऽस्य॒ भ्रातृ॑व्या यज्ञायु॒धाना॑मु॒द्वद॑तामुपशृ॒ण्वन्ति॒ ते परा॑भवन्ति ।

#### टीका
तस्मात् स्वानां ज्ञातीनां मध्ये देवयजनमध्यवसाय यजनं यज्ञायुधोद्वदनशब्देनानिष्टज्ञातिवधाय भवति । 'स्वमज्ञातिधनाख्यायाम्' इति सर्वनामसंज्ञापर्युदासः ।

### मन्त्रः

उ॒च्चैस्स॒माह॑न्त॒ वा आ॑ह॒ विजि॑त्यै ॥43॥  

#### टीका

उच्चैरिति संप्रैषः । उच्छ्रितं समाहन्तवै समाहन्तुं समाहननाय यथा महान् शब्दो जायते तथा समाहन्तुं अश्मानं गृहाण हे आग्नीध्रेति वचनं अनिष्टज्ञातिविजयाय भवति । तुमर्थे कृत्यार्थे वा तवैप्रत्ययः । 'अन्तश्च तवैयुगपत्' इत्याद्युदात्तत्वम् ।
### मन्त्रः

वृ॒ङ्क्त ए॑षामिन्द्रि॒यव्ँ वी॒र्य᳚म् ।
श्रेष्ठ॑ एषाम्भवति ।
#### टीका
किञ्च - एषां इन्द्रियं वीर्यं च वृङ्क्ते, वर्जयति । स्वयं तेषां श्रेष्ठः प्रशस्यतमो भवति ॥

### मन्त्रः
''व॒र्॒षवृ॑द्धमसि॒ प्रति॑ त्वा व॒र्॒षवृ॑द्धव्ँ वे॒''त्त्वित्या॑ह ।
व॒र्॒षवृ॑द्धा॒ वा ओष॑धयः ।
व॒र्॒षवृ॑द्धा इ॒षीका॒स्समृ॑द्ध्यै ।
य॒ज्ञꣳ रख्षा॒ꣳ॒स्यनु॒ प्रावि॑शन्न् ।
#### टीका
13वर्षवृद्धमिति शूर्पोपोहनम् ॥ तत्रौषधीनामैषीकस्य च शूर्पस्य वर्षवृद्धत्वान् समृद्ध्यै भवति, सदृशयोस्सङ्गतेः ।


### मन्त्रः
तान्य॒स्ना प॒शुभ्यो॑ नि॒रवा॑दयन्त ।
तुषै॒रोष॑धीभ्यः ।
#### टीका
तान्यस्नेति । तानि रक्षांसि अस्ना रुधिरेण पशुभ्यः त्यक्तेन पशुभ्यो निरवादयन्त निष्कृष्यातर्पयन् ओषधीभ्यः त्यक्तैः तुषैः ओषधीभ्यो निरवादयन्त । पद्दन्नादिना असृजो असन् भावः ॥

### मन्त्रः
''परा॑पूत॒ꣳ॒ रख्ष॒ᳶ परा॑पूता॒ अरा॑तय॒'' इत्या॑ह ।
रख्ष॑सा॒मप॑हत्यै ॥44॥  

''रख्ष॑साम्भा॒गो॑ऽसी''त्या॑ह।
तुषै॑रे॒व रख्षाꣳ॑सि नि॒रव॑दयते ।
अ॒प उप॑स्पृशति मेध्य॒त्वाय॑ ।
अथो॑ मेध्य॒त्वाय॑ ॥45॥  
#### टीका
14परापूतमिति परापवनम् ॥ रक्षसामिति तुषनिरसनम् ।

### मन्त्रः
''वा॒युर्वो॒ विवि॑न॒क्त्वि''त्या॑ह ।
प॒वित्र॒व्ँवै वा॒युः ।
पु॒नात्ये॒वैनान्॑ ।


#### टीका
वायुर्वा इति विवेचनम् ।
### मन्त्रः
अ॒न्तरि॑ख्षादिव॒ वा ए॒ते प्रस्क॑न्दन्ति॒ ये शूर्पा᳚त् ।

''दे॒वो व॑स्सवि॒ता हिर॑ण्यपाणि॒ᳶ प्रति॑गृह्णा॒त्वि''त्या॑ह॒ प्रति॑ष्ठित्यै ।
ह॒विषोऽस्क॑न्दाय ।

#### टीका

अन्तरिक्षादिव वा इति तण्डुलानां प्रस्कन्दनम् ।

### मन्त्रः

''त्रिष्फ॒लीक॑र्त॒वा'' आ॑ह ।
त्र्या॑वृ॒द्धि य॒ज्ञः ।
#### टीका

त्रिष्फलीकर्तवा इति संप्रैषः । त्रिष्फलीकर्तुमेहीति पत्न्याद्याह्वानं त्र्यावृतत्वात् यज्ञस्य । तण्डुलानां निष्पीडनं फलीकरणम् ।
### मन्त्रः
अथो॑ मेध्य॒त्वाय॑ ॥45॥  

#### टीका
अथो अपि च मेध्यत्वाय हविषो भवति सत्यत्वहेतुत्वात्त्रित्वस्य । पर्वूवत्करोतेः तवैप्रत्ययः 'ऊर्यादिच्विडाचश्च' इति च्व्यन्तस्य गतित्वाच्च । 'अन्तश्च तवै' इत्याद्युदात्तत्वम् ॥


इति तैत्तिरीयब्राह्मणे तृतीये द्वितीये पौरोडाशिके पञ्चमोऽनुवाकः ॥  
