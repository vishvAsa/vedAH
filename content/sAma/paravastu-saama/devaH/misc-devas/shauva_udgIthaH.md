---
title: शौव उद्गीथः
unicode_script: devanagari
---

ओ३म् अदा३म+ओम्३ पिबा३म+ओ३म्  
देवो वरुणः प्रजापतिः सविता३न्नमिहा२हरद्  
अन्नपते३ ऽन्नमिहा२हरा२हरो३म्


## ब्राह्मणम्
अथातः शौव उद्गीथस्- तद्ध बको दाल्भ्यो ग्लावो वा मैत्रेयः स्वाध्यायम् उद्वव्राज ॥ १ ॥  
तस्मै श्वा श्वेतः प्रादुर्बभूव।  
तमन्ये श्वान उपसमेत्योचुर् - "अन्नं नो भगवान् आगायत्व्, अशनायाम +++(=अशनं कामयामः)+++ वा" इति ॥ २ ॥  
तान् होवाच - "इहैव मा प्रातर् उपसमीयाते"ति। तद्ध बको दाल्भ्यो ग्लावो वा मैत्रेयः प्रतिपालयाञ्चकार ॥ ३ ॥  
ते ह यथैवेदं बहिष्पवमानेन स्तोष्यमाणाः सँरब्धाः +++(ऋत्विजः रेखयेव)+++ सर्पन्तीत्य् एवमाससृपुस्, ते ह समुपविश्य- हिं चक्रुः ॥ ४ ॥  
ओ३मदा३मों३पिबा३मों३ देवो वरुणः प्रजापतिः सविता३न्नमिहा२हरदन्नपते३ऽन्नमिहा२हरा२हरो३मिति ॥ ५ ॥  